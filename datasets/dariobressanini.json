[
    { "title": "Abbiamo un piano per il dopo? O “dopu se sa no…”?", "text": "Mi piace pensare che se Enzo Jannacci fosse ancora qui avrebbe fatto una versione aggiornata del suo capolavoro “Quelli che…” da cui ho tratto la breve citazione del titolo. Sono sicuro che avrebbe avuto solo l’imbarazzo della scelta, dallo scontato “quelli che è solo una banale influenza, oh yes!” a “quelli che il tampone non ci risulta, oh yes”. La stavo riascoltando in questi giorni e alla fine della canzone un verso dice “quelli di Roma”, che io ho sempre interpretato come una metafora di chi ha responsabilità di governo, centrale e locale, e in generale di chi ha la responsabilità ma anche il dovere di prendere delle decisioni che riguardano la società. E certo, si possono prendere decisioni giuste e decisioni sbagliate. Come dice il proverbio: hai voluto la bicicletta? Pedala! Arriverà il momento in cui usciremo dalla comprensibile confusione attuale e guarderemo con occhio critico le decisioni prese in queste settimane e numeri alla mano capiremo quali fossero corrette e quali invece hanno creato tutti i presupposti per il disastro visibile a tutti in alcune parti del paese. Adesso mi sembra che siano quasi tutti più interessati a guardare con occhio critico quello che succede in altri paesi che ad analizzare con occhio altrettanto critico e analitico il nostro recentissimo passato.  Mi pare evidente che non avevamo un piano degno di questo nome e ne stiamo pagando le conseguenze, ma come ho detto se ne parlerà in futuro. Ora mi accontenterei di sapere se abbiamo un piano per il dopo, perché noi Italiani siamo bravi a reagire, con cuore e solidarietà, dopo che succedono le catastrofi, ma sarebbe altrettanto auspicabile pianificare il futuro prossimo, e che chi deve prendere le decisioni cominci a spiegare agli Italiani come prepararsi per il dopo, e come sarà esattamente questo dopo, perché da alcuni commenti che leggo di giornalisti, politici e burocrati (bazzico Twitter solo per questo) mi sa che non è ben chiaro. L’unica timida allusione che ho sentito dalle autorità è un laconico “dobbiamo imparare a convivere con il virus”. Ma che vuol dire esattamente? Volevo ragionare con voi di questo sfruttando, sulla falsariga dell’articolo precedente, l’ormai famoso articolo dell’Imperial College “Impact of non-pharmaceutical interventions (NPIs) to reduce COVID19 mortality and healthcare demand” (Impatto degli interventi non farmaceutici (NPI) per ridurre la mortalità di COVID19 e la domanda di assistenza sanitaria). Molto citato dai giornali ma non so quanti, da quando è stato pubblicato il 16 Marzo, lo abbiano veramente letto tutto. Perché? Ci servirà per capire il dopo. Prima di continuare però è opportuno un avvertimento: Neil Ferguson, l’autore principale di questo e di altre simulazioni pubblicate nei giorni successivi su COVID19, non ha (mentre scrivo) rilasciato pubblicamente il codice che hanno usato, e per questo è stato abbastanza criticato su Twitter. In ogni caso il modello utilizzato, anche ammettendo che non ci sia neppure un errore di programmazione (“risate sommesse di tutti i programmatori in ascolto”), come tutti i modelli dipende fortemente dalle assunzioni iniziali che potete leggere nella sezione Metodi dell’articolo. Come al solito il corsivo è la mia traduzione. Detto questo, l’articolo esaminava tre possibili scenari, con alcune varianti. Il primo scenario è il “Let it be”, Lascia che sia, che l’epidemia faccia il suo corso. Questo scenario Beatlesiano serviva ovviamente come termine di paragone per capire l’efficacia delle varie misure da prendere e non è mai stato preso in considerazione dal piano britannico (anche se forse altre nazioni lo stanno considerando in qualche forma più lieve). Nell’(improbabile) assenza di misure di controllo o cambiamenti spontanei nel comportamento individuale, ci aspetteremmo che si verifichi un picco di mortalità (decessi giornalieri) dopo circa 3 mesi [dall’inizio dell’epidemia]. In tali scenari, dato un R0 stimato di 2,4, prevediamo che l'81% delle popolazioni GB e statunitensi verrebbero infettate nel corso dell'epidemia. Perché non il 100%? Beh, uno dei motivi è perché a un certo punto subentra automaticamente la cosiddetta immunità di gregge o di gruppo (sempre nell’ipotesi che chi si è ammalato non si possa reinfettare. Questo ancora non lo sappiamo con certezza. Ci sono indizi che possa essere così almeno sul breve periodo. Sul lungo periodo non lo sappiamo) Assumendo una letalità media dello 0.9% (da noi sembra più alta, ma nel marasma più totale le cifre che snocciola ogni giorno la protezione civile sono totalmente inutili e inaffidabili) in questo scenario, a fine epidemia, ci sarebbero state tra le 410.000 e le 550.000 morti (Tabella 4 prima colonna, mostrata sopra). Solo da COVID19 senza contare ovviamente quelle extra causate da un sistema sanitario al collasso (vedi alla voce Bergamo e Brescia?). Se fate due conticini i numeri dell’Italia non sarebbero stati molto diversi. Le strategie possibili per evitare questo sono sostanzialmente due: (A) Soppressione e (B) Mitigazione. Nella strategia di Mitigazione (B) l’intento è di usare vari metodi (vaccini se fossero disponibili, isolamento dei casi, distanziamento sociale solo degli anziani oppure di tutti, chiusura delle scuole, divieti di manifestazioni di massa ecc..) per cercare di ridurre l’impatto sul sistema sanitario nazionale e permettere così di aiutare chi ne ha bisogno, cercando di ridurre il famoso parametro R0 (il numero medio di persone che una persona ammalata riesce a infettare a sua volta) dal valore stimato di 2-2,6 a valori vicini (ma superiori) a 1. È la “strategia adottata da alcune città degli Stati Uniti nel 1918 [Durante la cosiddetta Spagnola] e dal mondo più in generale nelle pandemie influenzali del 1957, 1968 e 2009”. “In questo scenario, l'immunità della popolazione si accumula attraverso l'epidemia, portando a un eventuale rapido declino del numero di casi e la trasmissione scende a livelli bassi.” Questa era la strategia già usata in passato ed era anche quella adottata dal governo britannico come abbiamo visto nell’articolo precedente. Questa strategia ha un impatto sociale ed economico minore dell’altra, come vedremo. E a parte le parodie  del “Fatturare, fatturare, taaac, fatto!” del Milanese Imbruttito che mi tengono compagnia in questi giorni di isolamento, mi sembrerebbe di insultare l’intelligenza dei miei lettori nello spiegare che anche gli impatti economici hanno un costo in termini di benessere delle persone e di vite umane. Tornando a Ferguson et al. “Virus nuovo, strategia nuova” (scusate, oggi sono in vena di storpiare detti popolari) e quindi, come onestamente scrivono Ferguson e soci, che da anni consigliano il governo britannico e l’OMS sulle strategie da tenere in caso di epidemie, rifacendo i calcoli con i nuovi dati disponibili dall’Italia e dalla Cina, si sono accorti che la strategia (B) di mitigazione mantenuta per 3 mesi avrebbe al massimo ridotto di 2/3 la domanda di picco al sistema sanitario, e al massimo ridotto solo della metà il numero di morti. Nel Regno Unito, questa conclusione è stata raggiunta solo negli ultimi giorni, con il perfezionamento delle stime della probabile domanda di terapia intensiva a causa di COVID-19 basate sull'esperienza in Italia e nel Regno Unito (le stime di pianificazione precedenti avevano assunto metà della domanda ora stimata) e con il servizio sanitario nazionale che fornisce certezza crescente attorno ai limiti della capacità di aumento di risposta degli ospedali. Ecco quindi la necessità di consigliare al governo di modificare il piano per cercare di ridurre R0 al di sotto di 1, nella strategia (A) di “Soppressione”. Perché sia chiaro, e per quanto possa essere impietoso il confronto con l’Italia che ora nessuno vuole ancora fare perché “non è il momento di fare polemiche” oppure “non disturbiamo il manovratore”: un “piano” non consiste solo di decidere giorno per giorno quanti tamponi fare e a chi, dove comprare le mascherine o sfornare decreti a raffica su cosa possono fare le persone fuori casa, con cane appresso o senza. Significa predisporre con estrema chiarezza una catena di comando, pianificare gli eventi cercando di prevederli e non di rincorrerli, significa avere una strategia di comunicazione e attenersi a quella, significa organizzarsi per tempo, dare indicazioni chiare ai cittadini e tante altre cose. Un piano non è “gestione (confusa) dell’emergenza”. Quindi, se nell’ipotesi Beatlesiana ad agosto l’epidemia sarebbe finita, la popolazione si sarebbe immunizzata e si sarebbe potuto tornare a vivere come prima, ma con un costo di mezzo milione di morti, il piano B comportava comunque un costo di vite umane inaccettabile di centinaia di migliaia di morti. Inaccettabile umanamente oltre che politicamente. Quindi “per i paesi in grado di realizzarla, ciò lascia la soppressione come l'opzione di policy da preferire”, cioè cercare di ridurre R0 al di sotto di uno. Questo richiede tra le altre cose, come abbiamo sperimentato, delle misure drastiche in contemporanea come la chiusura di scuole e università e il distanziamento sociale. Dato l’altissimo costo economico e sociale che queste misure purtroppo comportano, le tempistiche sono fondamentali. Metterle in atto troppo presto significa che la popolazione non sarà in grado di sostenerle a lungo. Metterle in atto troppo tardi significa pagare, oltre al costo economico, anche un costo umano tremendo. Per ridurre i contagi si deve agire dove questi sono più probabili: secondo lo studio “circa un terzo della trasmissione avviene in casa, un terzo nelle scuole e nei luoghi di lavoro e il terzo rimanente nella comunità.” Quando studieranno il disastro italiano forse salteranno fuori anche altri fattori, come il ruolo degli ospedali e pronto soccorso o della struttura sociale italiana: c’è chi ipotizza che uno dei fattori per cui da noi l’epidemia stia colpendo così duramente sia il maggior contatto sociale nelle famiglie tra anziani, la categoria più debole e a rischio, e i più giovani. Vedremo. “i nostri risultati suggeriscono che il distanziamento sociale applicato alla popolazione nel suo insieme avrebbe il maggiore impatto; e in combinazione con altri interventi - in particolare l'isolamento dei casi a casa e la chiusura della scuola e dell'università - ha il potenziale per sopprimere la trasmissione al di sotto della soglia di R0 = 1 richiesta per ridurre rapidamente l'incidenza dei casi. Una politica minima per un'efficace soppressione è quindi un allontanamento sociale in tutta la popolazione combinato con l'isolamento familiare dei casi e la chiusura di scuole e università.” Fermare le grandi manifestazioni di massa ha un impatto modesto, secondo lo studio, perché il tempo di contatto in questi eventi è relativamente breve e piccolo rispetto al tempo passato nelle case, nelle scuole, nei luoghi di lavoro e in altri luoghi come bar e ristoranti. Quindi neppure mostrano i risultati. Con la strategia (A) di soppressione in un periodo di due anni lo studio ipotizza comunque qualche decina di migliaia di morti. Perché due anni? Ci arriviamo. Io ho fatto in tempo a fare la mia prima lezione ai miei studenti giovedì 20 febbraio. La settimana successiva qui in Lombardia scuole e Università sarebbero state chiuse. Faceva parte di un piano previsto da tempo? Permettetemi di dubitarne. I primi due pazienti positivi al virus in Italia risalgono al 31 gennaio. Ricordate? Quando sembrava che il problema fossero i cinesi e i loro ristoranti. \"Quelli che mangiano i topi vivi\". È lecito chiedersi se in quel momento si stava mettendo in moto un piano preesistente? Il 24 febbraio il Presidente della regione Marche annunciava la chiusura, tra le altre cose, di scuole e Università, nella regione che governa, solo per essere stoppato in diretta dal Presidente del Consiglio Conte. Le attività didattiche verranno prima sospese e poi chiuse scuole e università in tutta Italia solo ai primi di Marzo. Avevamo un piano? Domanda legittima. Come dicevo, ci sarà tempo per chiedere e pretendere risposte. Ci ricordano Ferguson et. al “Ai fini della soppressione, è importante agire il prima possibile, gli interventi devono essere attuati molto prima che la capacità di assistenza sanitaria venga superata.” Dovevo parlare del futuro ma senza questa lunga premessa non avrebbe avuto senso. Il futuro si pianifica, non si rincorre, e si spiega esattamente ai cittadini che cosa si devono aspettare nei prossimi mesi. “Dato che è improbabile che la mitigazione sia un'opzione praticabile senza schiacciare i sistemi sanitari, è probabile che sia necessaria la soppressione nei paesi in grado di attuare i controlli intensivi richiesti.” E qui cominciamo a intravedere cosa ci aspetta. Nella simulazione, per schiacciare la curva le misure di soppressione rimangono attive per 5 mesi. Cinque. Nel caso inglese partendo da metà marzo arriverebbero a metà agosto. Cosa possiamo dire nel nostro caso? Io personalmente nulla, se non al massimo osservare che siamo partiti un mese prima (almeno qui in Lombardia dove vivo, ma a scoppio ritardato, a intermittenza e con una confusione enorme). Non si possono estendere i risultati validi per la Gran Bretagna all’Italia senza rifare le simulazioni. Qualcuno incaricato dal governo le sta facendo? Lo spero. Qualcuno ci sta spiegando cosa ci dobbiamo aspettare? No. Cosa ci dobbiamo aspettare? Sembra che, almeno in varie regioni d’Italia, stiamo scavallando il famoso picco. Una volta arrivati al fondo della curva (ma non dimentichiamoci del carico terribile di morti che ancora purtroppo ci aspetta per arrivare in basso) è bene essere chiari: non si potrà tornare a vivere come prima. Non da subito almeno, in assenza di un vaccino. Il perché è molto semplice: se vi ricordate nel terribile scenario Let it be, ad agosto avremmo avuto la gran parte della popolazione immune (sempre con le assunzioni già dette). Invece, dopo vari mesi (quanti per noi italiani?) alla fine della discesa, avremo comunque ancora una gran parte della popolazione che non ha mai avuto un contatto con il virus. E poiché questo continuerà a circolare: “se le misure finalizzati alla soppressione non vengono mantenute, la nostra analisi suggerisce che la trasmissione riprenderà rapidamente, producendo potenzialmente un'epidemia paragonabile a quella che sarebbe stata vista se non fossero stati adottati interventi.” Credo sia abbastanza facile da comprendere. Questa frase la ripetono almeno altre due volte nel testo per essere sicuri che i policymakers la comprendano, quindi ne riporto un’altra versione: “La sfida principale di questo approccio è che queste misure devono essere mantenute - almeno in modo intermittente - fino a quando il virus circola nella popolazione umana o fino a quando non diventa disponibile un vaccino. Nel caso di COVID-19, saranno necessari almeno 12-18 mesi prima che sia disponibile un vaccino. Inoltre, non vi è alcuna garanzia che i vaccini iniziali abbiano un'alta efficacia.” Tuttavia, è altrettanto facile comprendere come una società non può rimanere bloccata in queste condizioni per troppo tempo. “La strategia di soppressione, seppur vincente fino ad oggi in Cina e Corea del Sud, comporta enormi costi sociali ed economici che potrebbero avere un impatto significativo sulla salute e sul benessere a breve e lungo termine.” Che fare quindi? Non chiedetelo a me, io non ho la proverbiale bicicletta. Chiedetelo a chi deve (o avrebbe già dovuto) studiare il problema e possibili scenari, e dovrebbe anche iniziare a comunicarli ai cittadini. Altro che “riapriamo dopo Pasqua” come qualcuno chiedeva troppo frettolosamente. “Tuttavia, la soppressione richiederà il sovrapporsi di misure più intense e socialmente dirompenti rispetto alla mitigazione. La scelta degli interventi dipende in definitiva dalla fattibilità relativa della loro attuazione e dalla loro probabile efficacia nei diversi contesti sociali.” Ci possono essere vari scenari che possono aiutare a decidere. Avere a disposizione dei test sierologici per capire chi è stato davvero contagiato e ora potrebbe essere (speriamo, ancora non lo sappiamo) immune, aiuterebbe per poter permettere magari, in qualche modo, a queste persone di ritornare a lavorare. Ma chi non si è ammalato? La simulazione di Ferguson et al. ipotizza una vita sociale, almeno nei prossimi due anni (nell’ipotesi che il virus non muti verso una forma meno pericolosa) a yo-yo, oscillante.  Si rilasciano alcune, o tutte le misure ma si tengono sotto controllo costantemente per esempio il numero di persone in terapia intensiva attribuibili a COVID19. Nel momento in cui si supera un (basso) valore di soglia, allora le misure di emergenza vengono rimesse in piedi, per essere allentate quando si supererà il “nuovo” picco e si raggiungerà una “nuova” linea di base. Ad ogni epidemia avremo un numero sempre maggiore di persone (si spera) immuni. Ma anche di morti purtroppo. Quando avremo finalmente scavallato il famoso primo picco o plateu, se non ci sarà stata una efficace campagna di comunicazione verso i cittadini sulle difficoltà a venire e su cosa ci dovremo aspettare, temo momenti di gran confusione e tensione. “Ma come? Non lo abbiamo già sconfitto il virus?”. E invece deve essere proprio chiaro che non torneremo (a breve) alla normalità. Quali misure allentare, in attesa di un altro picco magari autunnale e si spera più piccolo? Si ragionerà per fasce di età, visto che i più giovani corrono molti meno rischi e possono quindi, immunizzandosi, rallentare la diffusione? Ma come fanno poi se tornano a casa e infettano genitori e nonni? Si penserà di distanziare tutte le persone anziane e più deboli? Si riprenderà per settori economici? Si possono fare decine di ipotesi. Questo significa “avere un piano”. Ce l’abbiamo o comunque qualcuno ci sta già pensando? Domandare è lecito. Di solito si aggiunge che “rispondere è cortesia” ma in questo caso direi che rispondere è un preciso dovere verso i cittadini. Gli studiosi inglesi hanno calcolato che, per la loro popolazione, le misure di distanziamento sociale dovranno rimanere in vigore nei due anni successivi, per circa i 2/3 del tempo. Faremo anche noi lo yo-yo? E come? Ci dovremo aspettare tante Codogno blindate asincrone nei prossimi mesi con un cordone sanitario molto più stretto di quello che abbiamo visto, mentre al di fuori si monitora costantemente la situazione (benedetti test permettendo)? Attualmente molte regioni italiane seguono una traiettoria diversa (guardate i dati regionali alla schermata 4) e parrebbe sensato che le decisioni da prendere in Lombardia possano essere diverse da quelle per l’Abruzzo. Lo scrivono anche nell’articolo: “Dato che le epidemie locali non sono perfettamente sincronizzate, le politiche locali sono anche più efficienti e possono raggiungere livelli comparabili di soppressione delle politiche nazionali pur essendo in vigore per una proporzione leggermente inferiore del tempo.” Questo in teoria è vero. Però visto quello che è successo nella fase iniziale, con le regioni che procedevano in ordine sparso senza un coordinamento, temo di rivedere un film già visto. E purtroppo è il caso di ricordare che “ci sono incertezze molto grandi riguardo alla trasmissione di questo virus, alla probabile efficacia delle diverse politiche e alla misura in cui la popolazione adotta spontaneamente comportamenti di riduzione del rischio. Ciò significa che è difficile essere precisi sulla probabile durata iniziale delle misure che saranno necessarie, tranne per il fatto che saranno diversi mesi. Le decisioni future su quando e per quanto tempo allentare le politiche dovranno essere prese in base alla sorveglianza in corso.” La situazione è quella che è, e tutti noi abbiamo bisogno di una speranza a breve termine, di qualcosa a cui aggrapparci. Per me per ora è quella di sentire ridurre il bollettino dei morti con il loro carico di dolore. Ma vorrei anche sapere che qualcuno sta pensando a cosa ci sarà permesso di fare a luglio, a settembre, a novembre. Io ho (ancora) un lavoro ma coloro che ora cominciano a essere in seria difficoltà economica hanno anche bisogno di sapere cosa ci aspetta tra qualche mese. Se c’è un piano. E sì, è proprio questo il momento per pensarci. E spiegarlo agli italiani. Perché: “sottolineiamo che non è affatto certo che la soppressione avrà successo a lungo termine; nessun intervento sulla salute pubblica con effetti così disastrosi sulla società è stato precedentemente tentato per così tanto tempo. Non è chiaro come risponderanno le popolazioni e le società.” Già, non è chiaro. Non sappiamo come risponderanno gli italiani, ma è proprio in un momento difficile come questo che oltre agli appelli alla indubbia e grandissima generosità degli italiani, lo stato deve essere chiaro e trasparente. Il più possibile. E rispondere. Sentiamo cantare “Azzurro” e l’Inno di Mameli dai balconi, e anche se all’estero ci hanno preso in giro, è una cosa che scalda i cuori. Ma non posso fare a meno di ricordarmi altre urla dai balconi, scatenate da un grandissimo Peter Finch. Ci vuole un attimo.  Dario Bressanini ADDENDUM: mi fanno giustamente notare che non ho nominato nell'articolo il contact tracing, cioè il tracciamento delle persone una volta che usciremo dalle nostre case. Non ne ho parlato perché nello studio è citato solo di sfuggita. Può essere che sarà uno strumento utile, non lo sappiamo ancora. Mi permetto però di ricordare che siamo una nazione purtroppo tecnologicamente e culturalmente arretrata (non ho bisogno qui di ricordare il disastro tecnologico dell'INPS di pochi giorni fa) quindi ho molti dubbi che possa essere fatto in modo sicuro e sensato. Ma spero di essere smentito ovviamente. Disclaimer: questo Blog, da sempre, è tenuto da me in completa autonomia. Quanto scritto in questo articolo riflette unicamente le mie opinioni e non rappresenta in alcun modo la posizione della rivista Le Scienze." },
    { "title": "Il Latte Materno", "text": "Tra le migliaia di alimenti diversi che mangiamo nel corso della nostra vita, solo uno è stato prodotto in natura appositamente ed esclusivamente per il consumo umano: il latte materno. Ogni cucciolo di mammifero all’inizio della propria vita si nutre esclusivamente di latte, l’alimento completo per definizione, da cui trae tutto quello che gli serve per crescere: acqua, sali minerali, proteine, grassi, vitamine e moltissime altre sostanze necessarie per lo sviluppo. Capita spesso di leggere titoli come “il latte di capra è il più simile a quello umano”, o “latte d’asina: un ottimo sostituto del latte materno”. O addirittura che “Il succo di fico biologico appena spremuto è simile nella composizione al latte materno”. A volte invece del fico è il succo d’uva, o di mela o di altri frutti.  La verità è che il latte materno è unico e nessun altro latte di mammifero è uguale, anche se per motivi di “vicinanza genetica” quello di scimmia gli si avvicina. E ovviamente confrontare un succo di frutta con il latte è semplicemente una enorme sciocchezza.Il lattosio, lo zucchero presente nel latte, fornisce energia ai neonati. Il latte materno ne è particolarmente ricco: 7 grammi ogni 100 grammi di latte. Il latte di altre specie ne contiene meno: 4,9 g quello di vacca, 4,7 g quello di capra e 6,1 g quello d’asina. I mammiferi marini, come la balena e la foca, ne contengono molto poco, anche meno dell’1%. I cuccioli di mammifero per crescere hanno bisogno di proteine. Il latte materno ne ha l’1,1%, molto meno di quello di vacca, che ne ha il triplo, o di pecora, che ne ha più del quadruplo. Curiosamente il latte di topo è molto proteico: il 9%. Anche i grassi sono necessari al neonato: sia come fonte energetica che per la crescita, per esempio per costruire le membrane cellulari. Il latte materno ne ha mediamente un po’ di più del latte vaccino e molto di più di quello d’asina che ne ha solo lo 0,6%. Ancora una volta il latte dei mammiferi marini è molto diverso: il 40% - 50% del latte è costituito da grassi, per sopravvivere a temperature molto più basse dei mammiferi terrestri.  Se, per qualsiasi motivo, una madre non può dare il proprio latte al suo neonato sono disponibili in commercio vari prodotti che cercano, per quanto possibile, di mimare la composizione del latte materno almeno nelle sue componenti principali, specialmente nella componente grassa. Se ci ricordiamo che il grasso del latte vaccino è il burro, non ci deve stupire scoprire che anche i grassi del latte materno sono in buona parte saturi: circa il 40%, di cui la metà acido palmitico, necessario per la crescita del neonato. C’è poi l’acido oleico, monoinsaturo, in quantità variabile tra il 30% e il 35%. In terza posizione c’è l’acido linoleico, polinsaturo, ma ne seguono poi decine di altri. Data la particolare composizione dei grassi del latte materno, non esiste alcun olio vegetale che sia simile. L’olio di oliva per esempio ha una prevalenza di acido oleico, il 75%, e solo 15% di acido palmitico. Per riuscire a comporre una componente grassa simile a quella del latte umano le aziende miscelano grassi alimentari provenienti da molte fonti diverse, solitamente vegetali. E poiché c’è bisogno di una fonte di acido palmitico ecco che spesso troviamo l’olio di palma, che ne contiene il 44%, nella formulazione di molti latti in polvere. Anche il burro di cacao ne è ricco ma ha un costo superiore. Però l'acido palmitico è presente nelle molecole di tutti i grassi vegetali in una posizione spesso diversa da quella dei grassi del latte materno, e questo porta a delle differenze nell'assorbimento non solo dei grassi ma anche di altre sostanze come il calcio.In più nessun latte in polvere può contenere le migliaia di molecole bioattive diverse che la mamma passa al bambino e che servono al suo sviluppo, alla formazione dei suoi organi e al suo sistema immunitario. Ed è per questo che le autorità sanitarie mondiali raccomandano, quando possibile, l’allattamento esclusivo al seno nei primi sei mesi di vita, e il mantenimento fino a 2 anni e oltre complementandolo con cibo solido: perché nessun latte alternativo può essere identico a quello materno. Dario Bressanini P.S. Sul plurale di latte: http://www.accademiadellacrusca.it/it/li... Nella tabella ho usato quando possibile il nome in italiano della specie (uomo, topo, elefante) , tranne nei casi in cui il latte in questione è in commercio e ha un nome d'uso (asinA, bufalA,...)" },
    { "title": "Il Botulino", "text": "La mattina del 30 agosto 1996 in un paese della provincia di Caserta due fratelli, di 15 e 12 anni, invitano a pranzo un loro amico e mangiano un tiramisù che hanno preparato con del mascarpone confezionato. La sera stessa l’amico e il fratello più piccolo cominciano a soffrire di nausea e vomito e vengono immediatamente portati al Policlinico di Napoli dove arrivano in coma. La mattina successiva anche il fratello maggiore mostra gli stessi sintomi e viene ricoverato all'ospedale Santobono di Napoli. Per tutti e tre la stessa diagnosi, confermata poi dalle analisi di laboratorio: intossicazione da botulino. Viene somministrato immediatamente il siero antibotulinico ma purtroppo il quindicenne morirà dopo 37 giorni di ospedale.  Il botulismo è una malattia piuttosto rara ma molto pericolosa, e occasionalmente mortale, causata da una tossina prodotta da un batterio, il Clostridium botulinum. La tossina è tra le sostanze più tossiche conosciute: un grammo può uccidere 14.000 persone. Agisce bloccando il rilascio dei neurotrasmettitori nei muscoli causando una paralisi. Questo batterio è diffuso nel suolo, nelle acque e nella vegetazione. È in grado di vivere e moltiplicarsi in assenza di ossigeno, e se il pH è maggiore di 4,6 può produrre la tossina. Per sopravvivere alle condizioni ambientali avverse il batterio riesce a produrre delle spore che possono sopravvivere anche per lunghi periodi, fino a quando non incontrano le condizioni adatte per la germinazione del batterio. Due settimane prima dell’incidente ai tre ragazzini, il 12 di agosto, una donna utilizzò del mascarpone della stessa marca per preparare il tiramisù offerto poi per pranzo ai membri della famiglia. Il figlio e la nipote della donna vennero ricoverati con i tipici sintomi del botulismo: diarrea, vomito, visione doppia e altri disturbi neurologici. Tra l’agosto e il settembre di quel 1996 otto persone in Campania e Calabria furono colpite da botulismo, e tutte avevano consumato del tiramisù preparato con il mascarpone della stessa azienda. Le analisi di alcune confezioni ancora invendute di mascarpone in vari negozi confermarono la presenza del batterio. Le temperature di conservazione del cibo sono estremamente importanti perché a temperature inferiori a 3,3 °C il batterio non è in grado di crescere. Probabilmente una rottura della catena del freddo ha permesso la germinazione delle spore e la successiva produzione della pericolosa tossina. Questa viene distrutta se scaldata per 10 minuti a temperature superiori a 80 °C, ma il tiramisù è un dolce che non viene cotto. L’incidenza di botulismo alimentare in Italia è tra le più alte d’Europa. Dal 1986 al 2015 in Italia ci sono stati 466 casi confermati di botulismo di cui 421 dovuti a cibo contaminato, con 16 casi mortali. Nell’80% dei casi le intossicazioni erano associate al consumo di conserve casalinghe, specialmente di origine vegetale, con la maggior parte dei casi localizzati in aree rurali del Centro e Sud Italia, in particolare in Campania, Puglia, Lazio, Sicilia e Calabria. Regioni dove è più viva la tradizione di preparare conserve casalinghe. In cima alla lista dei colpevoli delle intossicazioni ci sono vegetali sottolio o in salamoia, soprattutto funghi, olive e cime di rapa. Da noi le intossicazioni da salumi o salsicce sono piuttosto rare, mentre più frequente è l’intossicazione da tonno sottolio casalingo. Negli ultimi 10 anni sono aumentati i casi di botulismo anche al Nord, specialmente in Emilia Romagna, Lombardia e Piemonte, e nel 90% dei casi riguardavano studenti universitari meridionali fuori sede che avevano consumato conserve preparate dalla famiglia. L’errore di preparazione più frequentemente commesso per le conserve sottolio è una acidificazione insufficiente, mentre per i vegetali in salamoia l’errore più comune è mettere troppo poco sale, che dovrebbe essere almeno il 10% della soluzione. Data l’enorme varietà di prodotti, dai funghi sottolio alle marmellate, dalla salsa di pomodoro alle olive in salamoia, non è possibile illustrare qui come preparare e conservare correttamente i vari tipi di conserve in modo che siano sicure, ma il Centro Nazionale di Riferimento per il Botulismo, presso il Ministero della Salute, ha pubblicato un opuscolo, disponibile a https://goo.gl/hCSVyT, che dovrebbe essere consultato da chiunque si voglia cimentare in qualunque tipo di conserva casalinga. Dario Bressanini Bibliografia Aureli, P., Di Cunto, M., Maffei, A., De Chiara, G., Franciosa, G., Accorinti, L., ... &amp; Greco, D. (2000). An outbreak in Italy of botulism associated with a dessert made with mascarpone cream cheese. European journal of epidemiology, 16(10), 913-918. LINEE GUIDA PER LA CORRETTA PREPARAZIONE DELLE CONSERVE ALIMENTARI IN AMBITO DOMESTICO. Istituto Superiore di Sanità." },
    { "title": "Benedetta plastica", "text": "Ma chi l’ha detto che #zeroplastic e #plasticfree abbiano sempre senso? Solo perché noi pensiamo che in un determinano prodotto quel pezzo di plastica sia inutile non vuol mica dire che lo sia veramente. Magari si, magari no. Potrebbe anche voler dire che non ne sappiamo abbastanza e quindi dovremmo quantomeno avere l’umiltà di fermarci un secondo, almeno uno, e pensare “io non capisco perché c’è questo pezzo di plastica ma magari, magari, qualcun altro ci ha pensato più a lungo di quello che ho fatto io e ha deciso che era meglio mettercelo”. D’accordo, è più di un secondo ma avete capito.  Siamo nel pieno del movimento #plasticfree e non ne capisco il motivo. O meglio, lo so: la plastica è associata all’inquinamento: tartarughe e delfini soffocati dai sacchetti, isole enormi di bottiglie che galleggiano nell’oceano e così via. Ma il problema non è forse chi l’abbandona invece di riciclarla? Dice “ma non è biodegradabile!”. A parte che questo non sarebbe comunque un problema se non venisse abbandonata (per dire, neppure il vetro è biodegradabile, o gli ossidi metallici che vi spalmate addosso nelle creme solari). E che biodegradabile non è comunque sinonimo di “non inquinante”: ci sono pure bioplastiche biodegradabili. Dice “ma deriva dal petrolio, una fonte non rinnovabile!”. Anche qui: a parte che ci sono plastiche che non derivano dal petrolio (derivano da biomasse e sono chiamate anche loro bioplastiche creando un po’ di confusione), ma anche i metalli che usiamo, dall'alluminio al ferro, sono da fonti non rinnovabili, e quindi? Si sono creati nel nucleo delle stelle qualche miliardo di anni fa e nonostante gli alchimisti ci abbiano provato a lungo a trasformare il piombo in oro, ora sappiamo che non si può creare l’alluminio a partire dal silicio della sabbia dei deserti. “Ah ma le lattine di alluminio le riciclo!”. Bravo, e ci mancherebbe! Ma non puoi farlo anche con la plastica? E se è del tipo non riciclabile comunque fai correttamente la raccolta differenziata? “Si vabbè, ma non vedi quei broccoli avvolti uno ad uno nella plastica? Non sono uno spreco? A che serve? I broccoli si sono sempre venduti nella cassetta. Dai, è ovvio che sia uno spreco di risorse.” Mi conoscete: non ho mai sopportato i discorsi ipersemplificati. No, mi correggo: li odio proprio. La realtà è complessa e di persone o associazioni che si comportano come i fisici nella famosa (tra i nerd) barzelletta del cavallo sferico non ne abbiamo bisogno nella vita reale. La complessità la si spiega, la si racconta, la si dipana, non la si nasconde sotto il tappeto perché “tanto non capirebbero”. So benissimo – perché di comunicazione qualcosa ne capisco – che i messaggi delle campagne sono volutamente supersemplici e dogmatici. Sì a questo No a quello. #Stop a questo, #Free a quello. Nessuno aderisce e dà il 5 per mille a #NoPlasticaInutileMaSoloSeDavveroInutileMaSeLaRicicloVaBeneEPoiSeèBioplasticaOkEComunqueSiDeveVedereCasoPerCaso. Se si vuole l’adesione in massa, se si vogliono le decine di migliaia di foto su Instagram o di messaggi su Twitter con il tag della campagna, non si può chiedere di dover pensare di volta in volta cosa è bene e cosa è male. Cosa è giusto e cosa è sbagliato. “Troppo sbatti”, come dicono i giovani, “dammi un hashtag facile che non ho tempo di pensare, che devo andare al concerto sulla spiaggia”. Se non mi piacciono le semplificazioni drastiche, adoro invece le provocazioni come strumento di creazione di una sorta di dissonanza cognitiva. Come lo è l’immagine che vedete sopra che ho creato alterando il meme originale dove il “cattivo” è il broccolo con l’odiata e “inutile” plastica. Ma è davvero inutile? È uno spreco di risorse? E *quali* risorse esattamente? A che serve la pellicola che ricopre i broccoli? “Beh, facile dai, è solo una questione di igiene!”. Sicuramente l’igiene migliora con la pellicola, ma perché non lo fanno anche con le patate o le melanzane? E già che parliamo di plastica, tu che sei #noplastic li usi i guanti di plastica usa e getta? No perché ti ho visto scaccolarti prima di tastare, senza guanti, quelle pesche che poi hai lasciato nella cesta! Dicevo che no, non è per una questione di igiene. I broccoli sono tra i vegetali che hanno una velocità di respirazione elevatissima. Ricordate che sono dei fiori immaturi, e una volta tagliati dalla pianta non hanno più l’apporto di acqua e sostanze nutritive, e cominciano a consumare quello che hanno dentro. Certo, dalla raccolta sino a quando sono stati messi sugli scaffali sono stati raffreddati per evitare che appassissero, ma ora sono lì nella cesta, a temperatura ambiente. Si sgonfiano, perdono di turgore, rammolliscono, si ingialliscono nel giro di pochi giorni e poi vengono buttati perché nessuno li vuole più comprare. Tu li compreresti? “Beh, no, però insomma è uno spreco”. Certo, ma tu perché non li compri? “Beh, in realtà nel fine settimana pensavo proprio di fare una pasta con broccoli, aglio olio e peperoncino, ma a questo punto li compro tra tre giorni, e belli verdi. Questi stanno ingiallendo! Ma dico io, l’agricoltore non poteva aspettare a raccoglierli? Cioè, scusa, io stasera ho il concerto in spiaggia, non cucino, e se li compro ora poi tra tre giorni nel frigorifero sono da buttare.” A qualcuno magari sembrerà strano ma c’è chi per mestiere studia il modo di conservare al meglio il cibo, compresi i broccoli. E se si va su Google Scholar e si scrive “allintitle: broccoli shelf life”, si trovano più di 80 articoli che hanno nel titolo quelle parole chiave. E alcuni di questi spiegano perché usare una pellicola di plastica su ogni singolo broccolo sia una buona idea. Dai test che hanno fatto, un broccolo dopo 5 giorni dalla raccolta tenuto a temperatura ambiente ha una riduzione della qualità talmente elevata che un panel di assaggiatori addestrato lo considera sotto il livello si accettabilità. Invece conservandolo in un film fatto apposta si è conservato fino a 20 giorni con quasi nessuna degradazione della qualità, e sugli scaffali rimane verde, turgido e buono da cucinare ancora per molti giorni. Quella che per alcuni sembra solo “plasticaccia” è un materiale altamente tecnologico. Fatto apposta per regolare la quantità di ossigeno e di anidride carbonica all'interno. Perché se il problema dei broccoli – così come di vari altri vegetali – è quello di avere un metabolismo veloce, allora lo si può rallentare riducendo la concentrazione di ossigeno all'interno della confezione e aumentando quella di anidride carbonica. Vedi? Qualcuno pensa ai problemi, li definisce bene, cerca delle soluzioni, e magari le trova anche. E la ricerca è molto attiva nel produrre sempre nuovi materiali: alcune di queste plastiche hanno delle microperforazioni per permettere il passaggio regolato di gas, altre contengono delle sostanze che assorbono, per esempio, l’etilene, che è un gas rilasciato dagli stessi vegetali per accelerare la maturazione e il decadimento. Riducendo l’etilene i vegetali durano di più. “Si vabbè, ma alla fine è solo un broccolo, possiamo buttarlo nell'umido e non è un grosso spreco, no?”. Col cavolo, ciccio! Quando butti quel broccolo perché insisti stupidamente nel non volere la plastica protettiva stai anche buttando tutta l’acqua di irrigazione che è servita per crescerlo. Stai buttando i fertilizzanti usati per concimarlo. L’energia necessaria per sintetizzare gli agrofarmaci per far sì che arrivi sano al supermercato. Stai buttando il carburante usato dalle macchine per lavorare il terreno, seminarlo, raccoglierlo, lavarlo, confezionarlo e trasportarlo fino al punto vendita. Stai buttando anche la plastica, eggià, servita per non far crescere le erbacce a fianco. Devo continuare? Quindi no, col cavolo che butti via “solo un broccolo”. (Anche se sempre di Brassica oleracea si tratta) Quella poca plastica protettiva serve a evitare uno spreco potenzialmente maggiore, che non è solo uno spreco alimentare. Morale della favola: sì, qualcuno ci aveva pensato, solo che tu non lo sapevi, e non ti sei fatto venire il minimo dubbio. Eri già pronto con il cellulare a fare la foto instagrammabile del broccolo con un bel #plasticfree e poi via di corsa al concerto sulla spiaggia. Demonizzare la plastica solo perché è plastica è stupido. Quindi ragiona la prossima volta prima di aderire senza pensarci a una campagna di questo tipo. Questi slogan sono subdoli perché ci fanno sentire buoni, e tutti vogliamo giustamente lasciare ai nostri figli un ambiente migliore di quello che abbiamo ricevuto. Ma la voglia di sentirci “dalla parte giusta” può farci abbassare le difese del pensiero critico e farci aderire acriticamente più per sentirci delle persone migliori che non per, effettivamente, dare il nostro contributo per un mondo migliore. E mi raccomando, usa la testa: quello che ti ho detto non è l’autorizzazione, al tuo concerto sulla spiaggia, a buttare la tua bottiglietta d’acqua in bioplastica biodegradabile (no, bevande in lattine e bottiglie di vetro non sono ammesse). Però puoi portarti una borraccia. Di plastica, ovvio.  #CasoPerCaso Dario Bressanini" },
    { "title": "La conservazione delle uova", "text": "Dove le conservate voi le uova? In frigorifero o fuori? Qualche tempo fa ho fatto un sondaggio sui miei canali social (Instagram e YouTube) e scoperto che circa il 15% delle persone le conserva fuori dal frigo, a temperatura ambiente. D’altra parte, mi dicono, “Se al supermercato le tengono fuori, perché io dovrei metterle in frigorifero?”.  Il ragionamento sembra filare: spesso quando acquistiamo un alimento al supermercato e lo dobbiamo conservare a casa per più di qualche giorno, di solito si mantengono le stesse condizioni del punto vendita: le patate le acquistiamo a temperatura ambiente e così andrebbero conservate, così come l’aglio o le banane. Il latte fresco invece, a differenza di quello UHT, lo acquistiamo refrigerato e dovremmo riporlo in frigorifero appena arrivati a casa. Ovviamente se voglio far durare di più qualche cosa di velocemente deperibile (come le fragole o i broccoli) arrivato a casa metto tutto in frigorifero. Ma le uova? Di solito nei punti vendita le troviamo sugli scaffali a temperatura ambiente, ma se leggete la confezione è scritto “conservare in frigorifero dopo l’acquisto”.  Questo spesso genera un po’ di confusione nel consumatore, che si acuisce dopo una vacanza in paesi, come gli USA, dove invece le uova nei supermercati sono sempre refrigerate. Come mai? La soluzione di questo apparente paradosso risiede nel regolamento (CE) n. 589/2008 dell’Unione Europea che spiega nelle considerazioni iniziali come in generale La filiera produttiva cerca di mantenere una temperatura costante, evitando i continui sbalzi termici. Un uovo fresco intatto infatti è perfettamente in grado di conservarsi, senza marcire, a temperatura ambiente per almeno un mese, grazie alla sua struttura fisica e alle sostanze contenute nell'albume che lo proteggono dagli agenti esterni. Per la legge la data di scadenza di un uovo, cioè il termine minimo di conservazione, è fissata in 28 giorni dopo la deposizione. La legge però impone ai punti vendita di ritirare dal commercio le uova sette giorni prima del termine minimo di conservazione indicato sull'imballaggio. Queste uova possono essere destinate all'industria o ad altro uso ma non più vendute al consumatore finale. La legge allora stabilisce che le uova della categoria A, quelle dirette ai consumatori e non all'industria alimentare, non possono subire Ricordate che un frigorifero – anche il vostro a casa – dovrebbe stare tra 2 °C e 4 °C. Sì, così freddo! La legge quindi si preoccupa della condensa che potrebbe formarsi sul guscio nel tragitto tra il supermercato e casa, con la possibilità di creare un ambiente dove i batteri, ma specialmente la Salmonella, il batterio che più genera timori nelle uova, possa proliferare. La legge stabilisce delle eccezioni: A volte alcuni supermercati le ripongono in scaffali al fresco, ma al di sopra dei 5 °C. Se li tengono in frigorifero la legge stabilisce che non ci possano stare per più di 3 giorni. Arrivati a casa però è comunque opportuno conservarle in frigo fino alla consumazione, sia perché così si mantiene più a lungo la freschezza dell’uovo, che invece a temperatura ambiente perde più velocemente qualità, sia perché una eventuale Salmonella già presente all'interno dell’uovo potrebbe proliferare. A volte si sente dire che l’eventuale salmonella è solo sul guscio ma questo non è vero. Può essere sia sul guscio ma anche già all'interno dell’uovo, contaminato fin dalla sua formazione dentro la gallina. Solo che in frigorifero il batterio non prolifera, e poi quando cuciniamo l’uovo lo uccidiamo. Per lo stesso motivo la legislazione vieta ai produttori di lavare o pulire le uova di categoria A: Quindi in Italia, le uova non possono essere né lavate né pulite. Si può infatti danneggiare il guscio che, insieme alla cuticola, rappresenta una barriera efficace contro la penetrazione dei batteri, in particolare della Salmonella. Se le lavate a casa (so che qualcuno lo fa) dovreste cuocerle immediatamente. In altri paesi, come gli USA, le regole sono completamente diverse. Secondo l’USDA, il dipartimento dell’agricoltura, il miglior modo per combattere la Salmonella è di lavarle con un disinfettante e sanificare le uova immediatamente dopo la deposizione. Questo processo però oltre a rimuovere gli eventuali contaminanti esterni, rimuove anche la cuticola protettiva lasciando l’uovo preda degli attacchi batterici. A questo punto è assolutamente necessario conservarlo al freddo in frigorifero fino ai negozi. Ecco quindi spiegato l’apparente paradosso per cui le uova americane non potrebbero essere vendute in Europa e le nostre uova sarebbero illegali in un supermercato USA. Alla prossima Qui trovate la versione video di questo articolo. Dario Bressanini" },
    { "title": "Di Greta Thunberg, voli aerei e concerti in Central Park", "text": "Ho un’automobile. La uso ogni giorno per andare al lavoro, per fare la spesa, per andare a trovare mia mamma nel paese vicino, per andare al cinema o dal medico, per accompagnare i figli di qua e di là, per le vacanze. Insomma, per vivere. E abitando in un piccolo paese senza neanche una stazione ferroviaria non riesco neppure a pensare come sarebbe sconvolta la mia vita se non potessi guidarla. Mentre schiaccio il tasto “pubblica” per mettere online questo articolo sto prendendo l’aeroplano per andare in Sardegna. A maggio ho volato fino a Bari dove ho tenuto una conferenza divulgativa a Cassanoscienza, e a febbraio sono stato a Londra per l’Educon, una riunione mondiale di divulgatori ospite di YouTube. Se questi tre voli li posso, con un po’ di elasticità, classificare come “lavoro”, non posso fare lo stesso per il viaggio precedente: esattamente un anno fa ero New York per il concerto di fine carriera di Paul Simon. Mi ero perso lo storico concerto in Central Park di Simon &amp; Garfunkel del settembre 1981 (ero al liceo all’epoca) e non potevo certo mancare l’ultima occasione di vedere dal vivo uno dei miei idoli musicali. Certo ci ho attaccato anche degli appuntamenti di lavoro, ma ecco, non fosse stata l’ultima occasione per avere la pelle d’oca sentendo “American tune” al Corona Park (avete presente “Goodbye Rosie, the queen of Corona”? ecco) non sarei andato a New York in aereo.  Oggi è venerdì 27 settembre 2019 e in questo momento moltissimi studenti sono nelle strade a protestare perché probabilmente gli è stato scippato il futuro. Un futuro dove avrebbero potuto prendere felici un aereo per andare a fare l’Erasmus all’estero e tornare ogni tanto a casa, o più semplicemente prendere l’auto per andare a una grigliata con gli amici a mangiare costine e salamelle. Il tutto con un costo limitato e senza avere dei sensi di colpa. E senza neppure nominare le mille conseguenze pratiche, anche potenzialmente catastrofiche, che un innalzamento delle temperature medie porterà nelle nostre, e loro, vite. Il mio volo A/R per NY ha prodotto 1,6 tonnellate di anidride carbonica (CO2). Anche tralasciando gli altri tre voli, ma aggiungendo le 2,4 tonnellate di CO2 (sono stime ovviamente) prodotte in un anno dalla mia auto, sono già ampiamente al di sopra del tetto massimo di 2,1 tonnellate pro capite di CO2 che dobbiamo raggiungere entro il 2050 se vogliamo mantenere l’aumento di temperatura del nostro pianeta sotto i 2 °C. E questo tralasciando tutti gli altri miei consumi. Nel 2017 Greta Thunberg non aveva ancora iniziato a protestare, e di questi temi non si parlava quasi mai sui giornali. “Nessuno vuole più sentire parlare di ambiente e riscaldamento globale” si lamentava un collega divulgatore esattamente due anni fa alla riunione annuale dei divulgatori scientifici che si tiene a Strambino, piccolo paese vicino a Ivrea. Di quei paesi dove, appunto, se non hai l’automobile sei morto. È quindi probabile che non abbiate letto di un articolo del 2017 (molto discusso e ripreso sulla stampa estera), pubblicato sulla rivista Environmental Research Letters, dove si parla delle possibili scelte personali che ognuno di noi può intraprendere per ridurre la propria impronta carbonica, le tonnellate di CO2 che le nostre azioni, ma dovrei dire la nostra vita, riversano nell’atmosfera. “Il modo migliore per ridurre la nostra impronta carbonica ci viene nascosto dai governi”. Titolava una rivista. Se l’avessero scritto tutto in maiuscolo, con qualche 11!1! in fondo sarebbe sembrata la solita spazzatura complottista che gira sulla rete. Ma era un titolo della prestigiosa rivista Science. L’articolo originale si focalizza sulle scelte personali e non su quelle collettive, perché queste ultime richiedono tre cose che purtroppo scarseggiano: tempo, consapevolezza e consenso sociale. Perché i cambiamenti collettivi che ci vengono prospettati, banalmente, per essere messi in atto devono essere socialmente accettati, dopo aver acquisito sia la consapevolezza del problema che quella delle conseguenze economiche delle possibili azioni. E serve tempo. E se non si inizia ne servirà sempre di più. I cambiamenti individuali invece possono essere attuati immediatamente senza contrattazioni sociali, politiche ed economiche. Almeno in teoria. Avrei potuto ben scegliere di perdermi l’ultimo concerto di Paul Simon ma non posso, io, decidere di impiantare un parco eolico da qualche parte, o una centrale nucleare, o di chiudere un’acciaieria, o di tassare pesantemente i viaggi aerei. Richiamarsi all’autorità della scienza sperando che i cambiamenti collettivi possano avverarsi magicamente, senza un consenso diffuso, oltre che essere ingenuo, è totalmente inutile. Ed è stupido chiedere a Greta Thunberg e a chi protesta le soluzioni a questo casino. Sono giovani. Io alla loro età avrei riempito il mondo di centrali atomiche. Poi ho capito che le cose erano un po’ più complicate e quindi non faccio neanche la chiosa “se l’avessimo fatto non saremmo in questo casino.”, perché davvero non lo so, anche se continuo a rimanere a favore dell'energia nucleare. Probabilmente lo saremmo lo stesso. È tutto molto più complicato di quello che uno vorrebbe. Lo stesso anno del concerto in Central Park di Simon &amp; Garfunkel, il 1981, ho iniziato a leggere Le Scienze (e anche la defunta Scienza e Vita Nuova). Ero al liceo e avevo solo due anni in più di Greta Thunberg quando si è messa con un cartello davanti al parlamento Svedese in segno di protesta verso la mancanza di azione contro il cambiamento climatico in atto. Nel corso degli anni ogni mese correvo in edicola a comprare il nuovo fascicolo e leggevo avidamente tutti gli articoli, ma proprio tutti. Anche quelli che faticavo a capire. Quelle letture sono state formative e hanno plasmato le mie idee di adolescente. Rigide e senza possibilità di appello ovviamente, come quelle di qualsiasi adolescente. Mi ricordo ancora delle mille discussioni con amici, che frequentavano altre letture, in cui difendevo a spada tratta l’energia nucleare, forte dei dati e delle previsioni che avevo letto in tanti fascicoli della rivista (che non ha mai nascosto la sua posizione, partendo dal fondatore Felice Ippolito). \"Ma non li hai visti i numeri?!?\". In tanti anni su quelle pagine sono passati moltissimi articoli che avvertivano di un riscaldamento del pianeta in atto e delle possibili conseguenze. Molti oggi in piazza a protestare non erano ancora nati nel 1997, quando a Kyoto venne redatto il trattato internazionale sul riscaldamento globale. Se ne parlò molto in quegli anni, e nei successivi, ma dopo un po’ il tema sparì dalle pagine dei giornali. “Nessuno si fila più il riscaldamento globale, non c’è un pubblico interessato”. Beh, oggi c’è. E meno male. L’articolo, che vi esorto a leggere, mette insieme i dati da 39 fonti diverse e avverte che troppo spesso ci si focalizza su scelte individuali che sono o irrilevanti o molto molto meno efficaci (su scala globale) di quello che potremmo pensare e sperare. Vivere senza automobile è il secondo gesto personale che più può ridurre l’impatto del singolo: fa risparmiare 2,4 tonnellate di CO2 all’anno. Vi ricordo sempre l’obiettivo del 2050 di 2,1 tonnellate per anno a testa. E badate bene che senza vuol dire andare a piedi o in bici. Se usate i trasporti pubblici la riduzione sarà inferiore. Il terzo comportamento più virtuoso nella lista è evitare un singolo volo aereo oltreoceano. UNO. Costa 1,6 tonnellate di CO2. Ovviamente è un valore medio che dipende dal peso del bagaglio, dalla lunghezza del volo e così via. Ora sto andando in Sardegna, quindi forse impatta un quarto o un quinto di quel mio viaggio a NY. Poi si può comprare un’auto più efficiente, elettrica, e infine, tra i comportamenti ad alto impatto, c’è il passare a una dieta a base completamente vegetale, che fa risparmiare nella media 0,8 tonnellate di CO2 per anno. Ovviamente quest’ultimo dato varia moltissimo: il risparmio è tanto più elevato quanto più è alto il consumo di partenza (i dati fanno riferimento a documenti di paesi anglosassoni, per cui stimo che io diventando vegano contribuirei decisamente meno, data la mia alimentazione attuale). Il primo in classifica – e anche il motivo per cui due anni fa questo articolo fece molto parlare di sé – è “non fare un figlio”. Un figlio “costa” 58,6 tonnellate di CO2 ogni anno.  Capite benissimo come sia estremamente delicata una discussione, che però è abbastanza ineludibile, sull’aumento di popolazione, il convitato di pietra di ogni discussione sull’ambiente. E le cose, come al solito, sono complicate e proprio qui si intersecano le scelte individuali con quelle collettive: perché quel numero elevatissimo è “pesato” soprattutto dai futuri bambini che nasceranno nei paesi che consumano tanta energia. Un bambino che nascesse in Sud Sudan non avrebbe di certo quell’impatto. Ma chi non desidererebbe per il futuro bambino del Sud Sudan tutte le opportunità, con i loro costi energetici, concesse ora a un bambino australiano, statunitense, o anche italiano? Greta Thunberg dice giustamente che “bisogna ascoltare la scienza”. Leggevo Le Scienze più o meno alla sua età quindi figurarsi se non concordo. Ma ci ho messo un po’ a capire e ad accettare che il decidere di impiantare o meno una centrale nucleare fosse una questione scientifica solo in piccola parte. Sarebbe ingiusto che lo pretendessi dai giovani oggi. Ma lo pretendo dagli adulti consapevoli del problema. Ci si può solo rallegrare che, finalmente, il tema sia arrivato sui giornali. Ma si deve andare oltre il comprensibile assolutismo adolescenziale senza che questo sia vissuto con fastidio da parte degli adulti che sanno benissimo che le cose sono maledettamente complicate. Dire che non basta “ascoltare la scienza” non è un \"attacco\" a Greta Thunberg. E scrivere “se leggessero i numeri, i dati della scienza allora…” è quello che nella comunicazione della scienza si chiama Deficit Model e viene di solito bollato come una enorme ingenuità. L'idea semplicistica che basti snocciolare i numeri per convincere le persone, senza capire il loro \"frame\", il modo con cui interpretano e incasellano le informazioni all'interno del loro sistema di valori e conoscenze pregresse. Perché c’è la scienza e c’è la comunicazione della scienza. E sono cose diverse. E la seconda è altrettanto importante se si vuole creare consapevolezza e consenso intorno alla prima invece che lo scontro permanente. Scrivevo in tempi non sospetti Valeva per gli OGM, vale per i vaccini, e vale anche per il cambiamento climatico. Vi confesso, ragazzi che siete in piazza, che non riesco proprio a sentirmi in colpa per le mie scelte individuali. Sono felice di avere avuto due figli meravigliosi, con le loro tonnellate di CO2 annesse, che hanno la vostra età e spero potranno aiutare a trovare una soluzione al casino in cui la mia generazione e quella precedente li ha infilati. Uso l’automobile. Davvero non riuscirei a vivere senza (anche se c’è sempre qualcuno che fa il miglior fico del bigoncio e ti vuol spiegare come vivere la tua vita, anche se poi fa solo virtue signaling). E a quel concerto di Paul Simon non avrei rinunciato per niente al mondo. Ridurre il consumo di prodotti animali: ecco una cosa che posso fare. Ma l’impatto è più limitato di quello che potremmo pensare, e anche qui c’è da distinguere tra i più impattanti bovini e il meno impattante pollame. E poi non è solo questione di CO2 (e di altri gas serra), ma anche di acqua, di suolo. Insomma io, singolo, non riesco a risolvere il problema. È troppo grande. E neanche tutti noi presi singolarmente. Diventare tutti vegani lasciando uguale tutto il resto non risolverà affatto il problema. E non è giusto lasciare il peso sulle nostre singole spalle. Ed è qui che si innestano le scelte collettive di cambiamento perché solo quelle possono aggredire il mostro. Il movimento innescato da Greta Thunberg ha riportato l’argomento nella discussione pubblica, e sono contento di vedere ragazzi - forse c'è anche qualche mio studente che si ricorda della mia lezione sull'efficienza energetica nel corso di termodinamica - che passano le giornate a leggere e discutere dei documenti dell’IPCC. Forse mi ricordano me stesso al liceo che leggevo Le Scienze e mi guardavano tutti come se fossi un po’ sfigato, come si guardava fino a qualche anno fa quelli che oggi chiamiamo Nerd (anche se ora siamo stati un po’ riabilitati). Ma a un certo punto gli adulti devono prendere in mano la situazione. E ammettere che sì, è anche una questione di soldi, e che non c’è nulla di strano o vergognoso. Perché servono risorse per fare qualsiasi cosa. Risorse che andranno tolte a qualcos’altro e a qualcuno. Che si lamenterà perché ne soffrirà. È un pensiero che mi pare a Greta Thunberg disgusti, e non mi stupisce, ma le leggi dell’economia reggono le nostre società. Sarebbe ingiusto pretendere da un adolescente la padronanza della complessità del problema e ancor più di tutte le implicazioni economiche, etiche, e di giustizia sociale di qualsiasi approccio venga proposto. Quindi va bene l’”Ascoltate la scienza!” di Greta Thunberg, ci mancherebbe. Ma se ci si fermasse qui sarebbe un’occasione buttata. La scienza non dà risposte ai problemi etici o di giustizia, come ben ricorda un articolo di commento su Nature Climate Change intitolato “I limiti retorici del movimento #FridayForFuture” (paywall, mi spiace), anche se serve indubbiamente per incanalare la discussione nei giusti binari. L’Europa è storicamente responsabile del 20% di tutte le emissioni passate. Ma ora le ha ridotte del 20% rispetto al 1990. Noi europei siamo responsabili adesso del 9% di tutte le emissioni di CO2. Dovremmo pagare per il 9% o per il 20%? E come? Pensate che sia una domanda a cui la scienza può dare una risposta? Certo, abbiamo un’emissione di CO2 pro capite molto più alta di 2,1: siamo a circa 7, quasi tre volte tanto. I maggiori emettitori ora sono i cinesi. Pro capite stanno a 7,7 tonnellate ma in valore assoluto registrano un impressionante 27% destinato a crescere ancora nei prossimi anni. Tra la UE (terza) e la Cina (prima) ci sono gli USA, con il 15% del totale, le cui emissioni sono rimaste sostanzialmente stabili nell’ultimo decennio. Spero comprendiate il ginepraio di domande che questi numeri automaticamente generano, ancora prima di avere un’idea chiara di come fare per ridurre la CO2 nella pratica. Hanno banalmente ragione coloro che indicano nella Cina la nazione dove primariamente agire, e in prospettiva l’India (ora in quarta posizione). Lo dicono i numeri. Ma non ha ovviamente senso chiedere che Greta Thunberg vada in Cina a parlare. Certo al clima interessa la CO2 totale, non quella pro capite, che però ha una rilevanza enorme sia per l’impatto sulla vita delle persone sia per tutte le questioni etiche relative a ciò che sarebbe giusto o sbagliato fare. E se gli americani buttano in atmosfera circa 15 tonnellate a testa, il Canada ne butta 18, l’Oman 19 e il Qatar 38. Facciamo pagare tutto al Qatar? Ma poi in pratica come si fa? E comunque sono quattro gatti. Rifuggete dall’artificio retorico di immaginare che tutta questa CO2 derivi da energia “superflua”: SUV, condizionatori d’aria e inutili fabbriche di merendine. Ci sono anche quelli, certo, ma se fossero solo quelli il problema sarebbe di più facile soluzione. Il miliardo e più di indiani che nel 1990 emetteva 0,7 tonnellate per anno, nel 2017 ne emette 1,8 con la prospettiva di migliorare le proprie condizioni di vita. Un frigorifero costa energia. Mangiare costa energia. Andare a scuola costa energia. Avere cure mediche dignitose costa energia. E la giustizia? Cosa fare coi responsabili per la CO2 emessa in passato? Di certo, per analogia, se l’Amazzonia brucia adesso non ha molto senso, razionalmente, prendersela anche con chi secoli fa ha distrutto le foreste europee. Ma è anche giusto? Passata la festa gabbato lo santo? Come faremo? Non lo so, sembra tutto troppo più grande di noi, ma so che non è solo una questione di scienza, e sì è anche una questione di soldi, e di politica, e di economia, e di etica, e di giustizia. Nelle mie letture giovanili di Le Scienze pochi articoli mi affascinavano come quelli sul dilemma del prigioniero e sulla teoria dei giochi: sebbene teoricamente la cooperazione tra individui porti al risultato migliore per tutti, nella pratica questo non sempre succede. Come diceva Yogi Berra, “In teoria non c'è differenza fra la teoria e la pratica. Ma in pratica c'è”. E ho il presentimento che gli economisti esperti di teoria dei giochi potranno dare il loro contributo per aiutare se non a risolvere almeno a dipanare la faccenda davanti al pubblico. Ci sono alcuni, sia tra i pro che i contro, che vedono questo movimento come una rivalsa tardiva contro il capitalismo e l’economia di mercato. E mentre i contro si immaginano chissà quale complotto mondiale, i pro accomunano ai negazionisti del riscaldamento climatico chiunque faccia notare una cosa banale e cioè che non solo il “chi paga” questo casino non lo può decidere la scienza da sola, ma che non si capisce proprio come questo possa accadere in pratica, se non all’interno dei meccanismi economici e politici condivisi che bene o male regolano le nostre società e i rapporti tra stati. Ma finché la discussione pubblica non andrà oltre gli schieramenti su Greta Thunberg, noi contro di voi, permettendo anche a questa ragazzina di tornare a scuola, e non si discuterà pubblicamente di quanto costerebbero, alle persone e alle loro vite quotidiane, i vari scenari che gli economisti e gli esperti di scenari economici e sociali (che non sono meno da ascoltare dei climatologi) stanno studiando per riuscire a rallentare il maledetto riscaldamento, rimarrò col pessimismo che la mia età mi consente. Certo, esistono anche coloro che pensano non ci sia alcun problema. Ma esattamente come per i vaccini, dove i numeri dicono che solo una piccola parte di chi ha timore di vaccinare i propri figli è quello che viene chiamato un irriducibile novax, credo che i \"negazionisti climatici\" duri e puri siano una minoranza. Ed è il momento giusto per non dargli troppa corda e troppa importanza. Gli altri vanno presi per mano e accompagnati, con un po' di buona comunicazione della scienza. Perché come dicevo, per agire prima bisogna costruire un consenso sociale diffuso. La complessità non piace ad alcuni di entrambi gli schieramenti. Non dovrebbero esistere schieramenti qui, noi contro voi. Il pianeta è uno solo e ci viviamo tutti. Ma siamo assuefatti purtroppo al pensiero semplice. Quando tempo fa ho parlato della pellicola di plastica che ricopre i broccoli, alcuni hanno pensato che stessi parlando solo della pellicola di plastica che ricopre i broccoli. Forse per miopia loro o più probabilmente per incapacità comunicativa mia. Fatto sta che stavo cercando, con un esempio provocatorio, di svelare la complessità di un tema ridotto a slogan e simboli. E mostrando che qualcuno, da qualche parte, aveva studiato seriamente quel tema e quindi valeva la pena mettere da parte slogan e simboli, e ascoltarlo. Avete presente l’abusato detto del dito e della luna? Ecco, si può usare la pellicola del broccolo per suggerire che esiste una complessità che non va nascosta, e c'è chi invece vede solo il broccolo e l’attentato al suo simbolo. A me i simboli, l’ho già detto, non piacciono. Accetto malvolentieri che possano essere utili per portare milioni di persone a fare qualcosa, inizialmente, ma poi possono diventare una gran limitazione. Ragazzi che oggi siete nelle strade, come ha detto Paul Simon all’inizio di American Tune al Corona Park: “Don’t give up”, non mollate. Ma cominciate ad abbracciare la complessità nascosta dietro i simboli e gli slogan.  https://www.youtube.com/watch?v=GQ5sm4gA060 Ciao Dario Bressanini" },
    { "title": "La Scienza delle Verdure - Le zucche", "text": "Tenete i pomodori in frigorifero? Tirateli fuori. Siete abituati a lessare gli asparagi? Male: gettate via un sacco di sapore con l’acqua di cottura. Molto meglio usare il microonde per lo stelo e saltare le punte in padella. L’aglio e la cipolla li tagliate grossolanamente, oppure finemente, li schiacciate o li grattugiate prima di usarli? Perché sì, fa differenza. Cuocete le patate gettandole in acqua bollente o partite da acqua fredda? Perché anche in questo caso fa differenza.  Le melanzane è meglio salarle prima di friggerle, ma non è per togliere l’amaro che si deve fare. E già che ci siamo, meglio non usare l’olio extravergine di oliva per friggerle. Questi e tanti altri consigli si basano su ciò che la scienza ha scoperto sui vari vegetali che usiamo per arricchire la nostra alimentazione e che racconto nel libro La Scienza delle Verdure in uscita il 14 Novembre. Le sue 280 densissime pagine  mi sono costate molti mesi di lavoro ma alla fine è venuto alla luce. Preparerete le migliori patate arrosto della vostra vita, promesso, e imparerete cosa influenza il sapore finale della salsa più amata dagli italiani: quella di pomodoro. Preparerete il pesto scientifico, a friggere correttamente, e finalmente imparerete a usare in modo efficace il microonde che avete in casa e che, confessatelo, usate quasi solo per scaldare il latte o il tè la mattina. Il tutto seguendo la scienza. Vi metto qui l’indice così vedete cosa sono riuscito a farci stare e cosa invece ho rimandato a futuri volumi.  Poiché io adoro le zucche, e visto che è novembre e cominciano ad arrivare nei nostri mercati e supermercati, ho pensato di riproporre qui un piccolo estratto del capitolo tutto dedicato a zucche e zucchine. Ma quante zucche ci sono? Facciamo ordine In cucina le chiamiamo tutte zucche, ma in realtà, a seconda del tipo, appartengono a specie diverse, anche se imparentate. Attualmente, i botanici classificano cinque specie diverse di zucche del genere Cucurbita, ognuna con le sue varietà coltivate, tutte provenienti dalle Americhe. - Cucurbita pepo. Questa specie è nativa delle regioni temperate del Nord America ed è stata una delle prime piante americane a essere stata descritta dagli Europei. Si è diffusa molto di più di tutte le altre specie, poiché si riesce a coltivare anche in zone più fredde e fino a 2.100 metri di altitudine sul livello del mare. I resti archeologici più antichi, ritrovati in Florida, risalgono al 10.000 a.C.. D’estate consumiamo i frutti immaturi di varietà come le zucchine, ma anche i frutti maturi e colorati delle zucche, e persino fiori e semi. C. pepo è probabilmente tra tutte le specie di zucche quella che ha dato origine alle varietà dalle forme e dai colori più disparati. I frutti possono essere molto piccoli e pesare solo pochi etti, oppure molto grandi, pesanti decine di chili. Sono bianchi, gialli, verdi, striati, bicolori e di tante altre varianti cromatiche. La polpa di C. pepo è spesso priva di quel colore arancio che caratterizza le altre specie di zucche, anche se ci sono varietà a polpa colorata. Le popolari zucchine (cilindriche uniformi) e le cocozelle (cilindriche ma bulbose a un’estremità, e ricurve) appartengono a questa specie. - Cucurbita maxima. Un’altra specie di zucca molto diffusa nei climi caldi e temperati è la Cucurbita maxima, originaria del Sud America. È quasi sempre consumata quando è matura, e se ne sfruttano anche i semi, anche per la produzione di olio. Il nome non è stato scelto a caso, dato che questa specie produce i frutti più grandi noti nel regno vegetale, pesanti anche svariate centinaia di chilogrammi. Le varietà dai frutti più piccoli sono apprezzate anche da noi, come la Delica o la celebre Marina di Chioggia. Anche le varietà a turbante come la Mantovana sono molto riconoscibili, con la caratteristica forma quasi a fungo e il cappello colorato di rosso  - Cucurbita moschata. Un’altra specie molto diffusa e apprezzata per le sue caratteristiche gastronomiche è la Cucurbita moschata. È chiamata così per il suo odore muschiato. Nei nostri supermercati troviamo facilmente la varietà Butternut, dalla forma a pera e dalla buccia color beige crema, o molte sue varianti come la Violina, la Lunga di Napoli e così via. Originaria della fascia tropicale delle Americhe, ora viene coltivata anche nei Paesi temperati; è una importante fonte di provitamina A per molte popolazioni del Sud e del Centro America. - Cucurbita argyrosperma. Questa specie è originaria del Messico. È molto simile a C. moschata ma non ha avuto una grande diffusione nel mondo, anche perché le qualità gastronomiche della sua polpa sono inferiori a quella della cugina C. moschata. - Cucurbita ficifolia. Anche questa specie di zucca, con le foglie simili a quelle del fico, non ha avuto una grande diffusione, a causa della sua poca adattabilità ad ambienti diversi, e viene coltivata quasi esclusivamente negli altopiani tropicali del continente americano. La sua polpa è più fibrosa e con un sapore più blando delle altre specie di zucche. La zucca dei romani Ma i romani mangiavano zucche? Sì, ma non delle specie – e neppure del genere – che consumiamo di solito. Esiste una specie di zucca, la Lagenaria siceraria, originaria dell’Africa, i cui frutti immaturi sono verde chiaro, lunghi, spesso ricurvi e ricoperti di pelucchi, che a mano a mano che maturano diventano lisci e di color beige. Da maturi venivano essiccati per produrre dei contenitori di liquidi, dato che l’interno rimane vuoto e la buccia diventa dura e impermeabile. Non a caso, questa specie ha come nome comune “zucca a fiasco” o “zucca bottiglia” o ancora “zucca da vino”. I frutti molto giovani a volte lunghi anche un metro, invece, sono ancora commestibili e in molte parti d’Italia sono noti come cocuzzi, cocuzze o cocozze. Non-ricetta: zucca al forno Il modo migliore di cucinare la zucca è al forno. Sia nel caso in cui si voglia mangiarla direttamente, sia come passo preliminare per ricette più complesse, tipo gnocchi, vellutate o torte. Procedimento: 1 - Prendete una zucca (per questa preparazione una Cucurbita maxima, come la Delica, va benone). Tagliatela in quarti, separate i semi e affettatela facendo attenzione che le fette siano tutte di altezza uniforme, altrimenti, nel forno, le estremità più sottili rischieranno di bruciare. 2 - Stendetele su una teglia cosparsa con un po’ d’olio. Spargete dell’olio anche sopra le fette, aggiungete sale e pepe a volontà e infornate a 180 °C. Fate attenzione, ci vorranno almeno 15-20 minuti. Quando le fette cominceranno a scurirsi, aprite il forno e, con una pinza, giratele tutte. 3- Quando saranno morbide, potete spegnere il forno e sfornarle. Lasciatele raffreddare un po’ e poi potete mangiarle. Io le preparo spesso come aperitivo.  Buon appetito Dario Bressanini" },
    { "title": "Citizen Mirto", "text": "Vi ricordate il “Limoncello Scientifico”? Infusione alcolica di un solo giorno, in barba a tutte le ricette tradizionali, e profumi e sapori alle stelle. Apprezzato anche dalle proverbiali nonne   Dopo l’articolo (e dopo il video che ho fatto nel 2018) molti mi hanno chiesto di affrontare scientificamente anche la ricetta di un altro liquore amatissimo: il Mirto. Ho dunque cercato degli studi scientifici sul liquore di mirto con l’intenzione di ricavarne una ricetta casalinga per il “Mirto Scientifico”. Il liquore di mirto si può trovare in due versioni: rosso, ottenuto per infusione alcolica delle bacche colorate mature, oppure bianco, per infusione delle più rare bacche bianche e delle foglie. Le foglie sono tra l’altro molto più aromatiche e ricche di oli essenziali, ma essendomi procurato solamente delle bacche rosse (ringrazio tutti coloro che lo scorso inverno me le hanno spedite   ) intanto vi racconto cosa ho scoperto sulla produzione del mirto rosso.  Sapete cos'è la Citizen Science? Letteralmente la “scienza dei cittadini”, indica una attività collegata a una ricerca scientifica svolta con l’aiuto di cittadini e amatori come parte attiva. Per esempio grazie ad appassionati muniti di smartphone e di una App che comunica con i responsabili della ricerca, si può monitorare la diffusione in Italia di una particolare specie vegetale aliena. Cosa c’entra con il liquore di mirto? A differenza del Limoncello, dove gli studi pubblicati erano più completi, mi mancano ancora alcuni tasselli per mettere a punto una ricetta perfetta. Ci sono varie domande a cui non ho trovato risposta nella letteratura scientifica, ed è per questo che magari potete dare una mano provando a fare gli esperimenti che suggerisco, raccontando qui i risultati, in modo da avvicinarci alla ricetta del “Mirto scientifico”. Il Mirto Il Mirto (Myrtus communis) è un cespuglio sempreverde che cresce spontaneo lungo molte coste del Mediterraneo che produce bacche di colore blu/nero particolarmente aromatiche. Il suo olio essenziale si usa per profumare saponi e cosmetici, ma l’uso più tipico delle sue bacche – e a volte delle sue foglie – è la preparazione dell’omonimo liquore tipico della Sardegna ottenuto tradizionalmente per macerazione in alcol etilico e successiva diluizione con uno sciroppo di zucchero. Negli ultimi decenni questo liquore, da prodotto di produzione familiare o di piccoli liquorifici, è diventato molto popolare in tutta Italia e persino all'estero e oggi la produzione si attesta a più di tre milioni di bottiglie ogni anno, diventando il più popolare prodotto tradizionale sardo d’esportazione. Il colore, rosso violetto intenso, dipende dalle antocianine presenti nella buccia delle bacche, mentre il sapore un po’ amaro e astringente – prima dell’aggiunta dello zucchero e della maturazione– è dovuto ai tannini della polpa. L’aroma invece dipende soprattutto da composti volatili della famiglia dei terpeni. I terpeni sono una grande famiglia di molecole prodotte da moltissime piante e sono le componenti aromatiche principali dei loro oli essenziali e delle resine, conferendo a fiori e piante diverse un odore caratteristico. Il mentolo e il limonene sono terpeni per esempio (più precisamente il mentolo è un terpenoide perché contiene un atomo di ossigeno). Nelle piante solitamente hanno la funzione di tenere lontani insetti e parassiti. Il disciplinare Il «Mirto di Sardegna» per potersi fregiare della indicazione geografica tipica deve avere un grado alcolico compreso tra 28 e 36 % vol, contenere al massimo 270 g di zuccheri per litro e utilizzare una quantità minima di 150 g di bacche per litro di liquore. Le bacche, raccolte tra fine novembre e inizio gennaio, vengono messe in infusione in una miscela di acqua e alcol etilico almeno al 40% vol per un periodo di almeno 15 giorni e inferiore a 8 mesi. Il disciplinare di produzione lascia ampio margine di manovra ai produttori, sia per quel che riguarda la gradazione alcolica finale, che la percentuale di alcol nell'infusione. E mentre la preparazione casalinga di solito prevede 40 giorni di infusione con alcol alimentare al 95 % vol, varie ricette industriali prevedono l’utilizzo di alcol a gradazione inferiore e ogni liquorificio ha la sua ricetta e i suoi tempi di infusione. La variabilità del disciplinare è probabilmente dovuta a un compromesso tra i vari produttori all'epoca della stesura per poter rientrare tutti nel regolamento con sole poche modifiche alle preesistenti modalità di preparazione. Gli studi sulla ricetta industriale Un gruppo di ricercatori del dipartimento di tossicologia dell’università di Cagliari ha pubblicato vari studi sul processo di produzione del mirto, allo scopo di migliorare la qualità del prodotto finale. I ricercatori hanno preparato un’infusione seguendo una ricetta industriale e analizzato l’estratto alcolico periodicamente, ogni settimana, per studiarne la variazione di composizione durante la macerazione. Gli studi mostrano come le antocianine, responsabili del colore del liquore, vengono in gran parte estratte nella prima settimana di macerazione, raggiungendo un massimo dopo 14 giorni per poi degradare. Gli oli essenziali volatili invece rimangono costanti durante tutta la macerazione. Questi sono presenti principalmente nella buccia e quindi è presumibile che vengano estratti totalmente nei primi giorni di macerazione alcolica. I terpeni maggiormente presenti sono l’α-pinene, il limonene e l’1,8-cineolo, chiamato anche eucaliptolo. È una molecola molto usata dall'industria alimentare per aromatizzare caramelle ma anche dall'industria cosmetica e dell’igiene personale, per esempio in dentifrici e collutori. Come si intuisce dal nome è la molecola principale presente nell'olio essenziale di eucalipto e presente in misura minore anche in varie erbe aromatiche come l’alloro o il rosmarino. L’α-pinene invece si trova principalmente negli oli essenziali delle conifere, principalmente il pino. Alcol sì, ma quanto? Nel procedimento industriale seguito (nello studio si cita l’azienda Zedda Piras, l’azienda produttrice del liquore di mirto più diffuso) le bacche di mirto, pulite e asciugate, vengono messe a macerare nella stessa quantità, in peso, di alcol al 95% vol e aggiungendo anche acqua deionizzata corrispondente al 20% in peso rispetto all'alcol. Il recipiente viene lasciato a temperatura ambiente al buio fino a 40 giorni. L’uso di acqua deionizzata, sia per l’infusione che per la diluizione finale, serve a evitare che eventuali minerali presenti possano alterare nel tempo il colore e far precipitare delle sostanze. È una raccomandazione che è bene seguire anche per il liquore casalingo, magari usando acqua in bottiglia con un residuo fisso molto basso. L’uso dell’acqua nell'infusione iniziale – che equivale a utilizzare un alcol etilico a gradazione inferiore rispetto al classico 95 % vol – si ritrova anche in altre ricette industriali, e lo stesso disciplinare permette addirittura di scendere fino al 40 % vol. Le motivazioni di questa scelta (a parte il seguire una ricetta tradizionale) non mi sono del tutto chiare. Alcune sostanze (per esempio i terpeni) vengono estratti più lentamente e in quantità minore all'aumentare dell’acqua nell'infusione, mentre altre verranno estratte in misura maggiore. A priori non si può dire quale percentuale sia ottimale dal punto di vista della qualità sensoriale del prodotto finale, e non ho trovato studi che indaghino questo aspetto.  CITIZEN ALERT. Volete provarci voi? Se avete tra le mani delle bacche di mirto (che cresce anche in molte altre regioni italiane, non solo in Sardegna) provate la vostra ricetta casalinga (di solito con infusione in solo alcol etilico al 95 % vol) e una variante con il 20% in più di acqua. Al momento di togliere le bacche e aggiungere acqua e zucchero, ricordatevi che una parte dell’acqua l’avete già aggiunta e quindi mettete solo la parte restante (e tutto lo zucchero). Mi raccomando: fate annusare e assaggiare più volte entrambe le varianti a qualcuno senza svelargli alcun dettaglio, per non influenzare il suo giudizio. Quando vi avevo proposto la ricetta dell’estratto di vaniglia, la procedura migliore per l’estrazione è risultata essere una miscela idroalcolica al 50% di acqua e alcol. Per il mirto? Fatemelo sapere. La motivazione dell’uso di una gradazione alcolica inferiore da parte di una azienda può risiedere anche in altri aspetti che non siano l’aroma o il sapore: per esempio la stabilità del colore. Una bottiglia di liquore può essere venduta anche dopo un anno dalla produzione e il colore deve rimanere stabile. Una preoccupazione che può interessare meno la produzione casalinga. A me per esempio interessa poco dato che le antocianine influenzano solo il colore ma non il sapore o l’aroma, gli aspetti che più mi interessano. Più bacche? Anche surgelate? Pressate? Un altro aspetto studiato riguarda la quantità di bacche messe in infusione. Usando una dose doppia di bacche rispetto all'alcol si estrae solo il 40% in più delle sostanze. L’infuso quindi risulta più intenso ma non in maniera proporzionale. È però interessante notare che gli studi scientifici trovano una enorme variabilità – anche quattro volte tanto – nel contenuto di oli essenziali nelle bacche di mirto a seconda della varietà e dell’area geografica di crescita. Per il vostro liquore dovete adattare il rapporto bacche/alcol a seconda del vostro gusto. Le bacche di mirto sono raccolte di solito da fine novembre a gennaio ma per garantire la produzione industriale durante tutto l’anno quelle raccolte vengono in parte surgelate. Lo studio mostra come le bacche surgelate 8 o 12 mesi portino a un estratto di qualità inferiore, con meno antocianine e meno terpeni. Uno studio precedente riportava risultati analoghi, con una riduzione di qualità dell’infuso usando bacche surgelate per 4 mesi. Un’altra cosa sicuramente deleteria per la qualità del prodotto è il suggerimento, dato spesso nelle ricette casalinghe, di pressare leggermente le bacche dopo averle sgrondate allo scopo di recuperare altro liquido penetrato nella polpa. I liquori dove le bacche vengono pressate sono più ricche di tannini amari e astringenti che fuoriescono dalle bacche. Il tempo di infusione Ma veniamo al parametro secondo me più interessante e che mi ha permesso di produrre un limoncello molto più profumato e aromatico della ricetta classica: il tempo di infusione. Il procedimento industriale analizzato lascia in infusione le bacche per 40 giorni. Altri articoli riportano procedimenti industriali differenti con durate inferiori, ma il disciplinare di produzione fissa un minimo di due settimane per il tempo di infusione. Tuttavia gli studi mostrano come già dopo una settimana tutti i terpeni, responsabili dell’aroma, siano stati estratti. Non si potrebbe velocizzare la produzione del liquore di mirto lasciando le bacche in infusione per una settimana o meno? Ottenendo magari un estratto molto più profumato, come ero riuscito ad ottenere con il limoncello. Non lo so ancora, e non ho trovato studi che confermino o smentiscano questa possibilità. Un gruppo di sostanze chimiche che aumenta nella soluzione durante il periodo di infusione sono gli esteri etilici, cioè molecole che si formano dalla reazione dell’alcol etilico con gli acidi organici che lentamente fuoriescono dalla bacca. A dimostrazione di questo, il pH dell’infusione si abbassa leggermente ma gradualmente dalla prima settimana fino a 40 giorni. Gli esteri sono composti che hanno spesso un aroma fruttato e potrebbero contribuire all'aroma finale del liquore. Oppure no. Come ho detto non ho trovato uno studio scientifico che confronti direttamente con un panel di assaggiatori liquori prodotti con periodi diversi di infusione. È possibile (anzi, ne sono certo) che uno studio del genere sia stato fatto dalle aziende produttrici al fine di ottimizzare la qualità del prodotto, anche dal punto di vista economico ovviamente, ma non ho trovato studi liberamente consultabili. Questo fatto potrebbe essere la motivazione per l’uso di una gradazione alcolica inferiore durante la macerazione iniziale: liquori industriali macerati a gradazioni più basse hanno una quantità minore di terpeni (in particolare l’α-pinene), meno solubili in acqua, ma una quantità più elevata di esteri. Un altro studio riporta risultati analoghi: “Gli studi sui tempi di infusione hanno evidenziato che il massimo di estrazione dalle bacche si ottiene dopo circa 7-10 giorni. Il prolungamento dei periodi di macerazione determina una riduzione degli estratti ed in particolare degli antociani e del colore. Per quel che riguarda le sostanze volatili anche i terpeni raggiungono il massimo dopo due settimane, mentre gli esteri etilici continuano gradualmente ad aumentare”. Peccato non avere le analisi delle varie componenti per periodi inferiori a 7 giorni. Dopo l’infusione alcuni produttori artigianali consigliano di lasciar maturare il mirto almeno un mese per arrotondare meglio il suo gusto. È evidente che in questo periodo, come già accade per il limoncello, continuino ad avvenire reazioni chimiche, ed è probabile che continuino a formarsi degli esteri. A temperatura ambiente la formazione di esteri è lenta per cui si potrebbe ipotizzare che nella prima fase di estrazione in alcol una buona parte degli acidi grassi vengano estratti dalle bacche e che si trasformino in esteri gradualmente. Se fosse così sarebbe un ulteriore motivo per evitare il lungo periodo di infusione, che porterebbe anche a una degradazione del colore – come abbiamo visto – e a un aumento di tannini astringenti. È tutto un potrebbe perché non ho trovato studi che indaghino la faccenda. È indubbio che la composizione dell’aroma possa essere diverso. Se sia meglio o peggio questo ancora non lo so. Mi sarebbe anche piaciuto trovare un’analisi chimica dell’infuso nei primi giorni di lavorazione, ma essendo esplicitamente vietata dal disciplinare una infusione così breve non ci sono incentivi per effettuare questa analisi e quindi per ora non vi so dire se un ipotetico liquore di mirto con tre giorni di infusione possa essere meglio di quello con una o due settimane di infusione. Un supporto all'ipotesi che si possa produrre un ottimo liquore di mirto tagliando drasticamente i tempi di infusione viene da uno studio dove si è utilizzato il Naviglio Estrattore per velocizzare l’estrazione. In pratica si sottopone l’infusione a una serie di aumenti e diminuzioni di pressione grazie a due siringhe unite da un tubo di gomma. È una procedura che si può effettuare anche a casa se siete in vena di sperimentazioni. Gli autori riportano la preparazione di un liquore veloce con solo 36 ore di utilizzo del Naviglio Estrattore, indistinguibile da una ricetta con 20 giorni di macerazione, sia da un panel di assaggiatori che analizzato con uno spettrofotometro. Questo studio mi suggerisce di provare a lasciare le bacche in infusione alcolica per 1, 3, 7 e 14 giorni, al fine di verificare le differenze, anche senza utilizzare lo speciale procedimento, esattamente come avevo fatto per il Limoncello Scientifico. CITIZEN ALERT. In attesa di studi scientifici sulla composizione dell’estratto durante la prima settimana di macerazione, io il mirto lo preparo lasciando 150 g di bacche in 190 g di alcol per 7 giorni, diluendolo poi con 275 g di acqua deionizzata (con cui lavo le bacche sgrondate per recuperare un po’ di alcol) e 70 g di zucchero. Come già sapete se avete fatto il mio limoncello, a me piace fortino e poco dolce. Se lo trovate troppo alcolico potete aumentare l’acqua. Volete aiutarmi a mettere a punto il Mirto Scientifico? Provate la vostra ricetta preferita lasciando in infusione per 1, 3, 7 e 14 giorni (potete anche provare due sole varianti). Gli estratti devono essere assaggiati nello stesso momento, senza svelare nulla alla cavia e possibilmente almeno dopo un mese dalla data di infusione. Tenetelo in frigorifero, non in freezer e chiedete esplicitamente di valutare due aspetti separatamente: il profumo (annusando) e il gusto (assaggiando). Proverò quanto prima anche io, non appena mi procuro delle bacche e vi farò sapere. Nel frattempo se fate anche voi esperimenti sarei molto contento se condivideste i risultati nei commenti. CITIZEN ALERT. Ci sono altri aspetti che si possono esplorare. Per esempio l’estrazione veloce ad alta temperatura. Non ho cercato dati sulla possibile degradazione degli aromi del mirto ad alte temperature, ma poiché l’olio essenziale viene separato per distillazione, farei un tentativo così come ho fatto con il limoncello immergendo in acqua calda a 60 °C il barattolo chiuso ermeticamente con le bacche e l’alcol. A risentirci quando avrò ultimato gli esperimenti. Alla prossima Dario Bressanini Bibliografia Nuove acquisizioni per la determinazione della qualità dei frutti di mirto. Tuberoso, Angioni, Cabras Terza Giornata di Studio sul Mirto – 2005 https://www.researchgate.net/profile/Mulas_Maurizio/publication/33678048_3_Giornata_di_studio_sul_mirto_a_cura_di_Maurizio_Mulas_atti_del_convegno/links/56efd46208aeae9f93e7f290.pdf Tuberoso, C. I., Barra, A., Angioni, A., Sarritzu, E., &amp; Pirisi, F. M. (2006). Chemical composition of volatiles in Sardinian myrtle (Myrtus communis L.) alcoholic extracts and essential oils. Journal of agricultural and food chemistry, 54(4), 1420-1426.https://pubs.acs.org/doi/abs/10.1021/jf052425g Tuberoso, C. I., Melis, M., Angioni, A., Pala, M., &amp; Cabras, P. (2007). Myrtle hydroalcoholic extracts obtained from different selections of Myrtus communis L. Food Chemistry, 101(2), 806-811.https://www.sciencedirect.com/science/article/pii/S0308814606001695 Tuberoso, C. I., Barra, A., &amp; Cabras, P. (2008). Effect of different technological processes on the chemical composition of myrtle (Myrtus communis L.) alcoholic extracts. European Food Research and Technology, 226(4), 801-808.https://link.springer.com/article/10.1007/s00217-007-0596-x Naviglio, D., Raia, C., Ferrara, L., Montesano, D., &amp; Saggiomo, S. (2002). Standardizzazione del liquore di mirto col Naviglio Estrattore. Industrie delle bevande, (182), 533-537.https://www.nuovaestrazione.it/pdf/NaviglioMirto.pdf" },
    { "title": "Amuchina fai-da-te e isteria collettiva", "text": "Ero restio a parlare di disinfettanti fai-da-te perché non volevo alimentare l'isteria collettiva ma vedo che è troppo tardi quindi tanto vale dare le informazioni corrette e spiegare come fare un disinfettante per le mani dai fa te che almeno funzioni, NON come quelli che stanno girando in rete. Lasciatemi però dire che, anche a causa del nostro pessimo giornalismo (vedi i titoli di giornale di questi giorni) ho visto scene al supermercato che non vedevo dai tempi della Guerra del Golfo e che speravo di non vedere più, dove tutto il mondo ci ha preso per il sedere per le foto di persone coi carrelli pieni di sale, zucchero e pasta.  1) Lavarsi le mani serve. SEMPRE. Mica solo quando c'è il coronavirus. Serve a ridurre la possibilità di fare entrare virus e batteri nel corpo passando da naso, bocca, occhi etc. che tocchiamo con le mani. E vanno benissimo ACQUA E SAPONE.In un paese dove ancora resiste il retaggio errato di lavare il pollo nel lavandino, le statistiche dicono che ci laviamo poco le mani. E non solo quando torniamo dal bagno. Quindi oltre a bullarci e prendere per i fondelli gli altri paesi che non hanno il bidet impariamo a lavarci BENE le mani. NO, non lo sappiamo fare. Sì servono 60 secondi, non cinque. http://www.salute.gov.it/imgs/C_17_opuscoliPoster_340_allegato.pdf 2) Questione Amuchina. Lo sappiamo, è sparita dai supermercati. \"Amuchina\" è un nome commerciale, a cui corrispondono formulazioni DIVERSE con disinfettanti DIVERSI a seconda dell'uso previsto e delle concentrazioni. Nelle formulazioni classiche spesso il disinfettante è a base di cloro, spesso ipoclorito di sodio. Come la classica formulazione a basa concentrazione consigliata alle donne in gravidanza per lavare frutta e verdura cruda.Sì, l'ipoclorito di sodio, con il suo potere ossidante, oltre che sbiancante (\"candeggiante\") è lo stesso contenuto nella candeggina, che parimenti è un disinfettante (ma non è registrata per uso alimentare e quindi non è il caso di usarla per le verdure). *Intermezzo*: vedo ancora una volta gli italiani dare il peggio su WhatsApp e gruppi Facebook. TOGLIETEVI da lì, staccate la spina a chi diffonde terrore senza alcuna cognizione di causa. 3) I prodotti a base di cloro sono efficaci disinfettanti (a certe concentrazioni) soprattutto per le superfici, tipo il bancone della cucina o il bagno. Sì, anche la candeggina. NON è vero (come leggo in alcuni gruppi) che NON disinfetta solo perché non è registrata al ministero come presidio medico chirurgico. La registrazione è una cosa diversa, una azienda registra un prodotto (pagando) perché vuole che abbia un certo uso e sia certificato, ma le proprietà ossidanti dell'ipoclorito sono quelle. 4) Anche il Ministero consiglia di usare prodotti a base di cloro come disinfettanti per le superfici. http://www.salute.gov.it/portale/nuovocoronavirus/dettaglioFaqNuovoCoronavirus.jsp?lingua=italiano&amp;id=228#4Quindi la formula che gira, diluendo la candeggina, va bene anche per le mani? NO. 5) L'efficacia dell'ipoclorito contro microrganismi patogeni dipende sia dalla concentrazione sia dal tempo di contatto. Questa è una cosa che ha indagato l'OMS da tempo, anche in risposta alle epidemie di virus come Ebola, nel tentativo di fornire dei mezzi di disinfezione efficaci fai-da-te anche in paesi poveri. Quindi va BENISSIMO la candeggina o analoghi su superfici, dove la si lascia agire per il tempo necessario (anche vari minuti io la lascio quando lavo, oppure pensate al gel a base di candeggina che lasciate agire nei sanitari per anche 10 minuti). Il problema è al punto 1: le mani ce le laviamo in poche decine di secondi, e in quel breve lasso di tempo l'efficacia dell'ipoclorito non è molta. 6) Quindi quella formula che gira emula sì l'amuchina, ma quella che viene venduta per lasciare a bagno la verdura per molti minuti, che NON SERVE per lavarsi le mani. L'amuchina in gel per le mani è a base di ALCOOL ETILICO. 7) Anche l'OMS (e il ministero della salute) consigliano prodotti a base di Alcol etilico o alcol isopropilico. Gli esperimenti mostrano che l'alcol etilico è efficacissimo per disinfettate in poche decine di secondi la pelle a patto che A) le mani siano pulite e lisce. Se sono sporche di terra l'efficacia del gel è ridotta. B) La concentrazione di alcool sia tra il 60% e l'80% circa In altre parole l'alcol puro è MENO efficace di una miscela con una certa percentuale di acqua. E questo perché acqua e alcol denaturano efficacemente le proteine sulla superficie di virus e batteri e permettono più facilmente alla miscela di penetrare e distruggere tutto. 9) E' per questo che l'OMS consiglia di produrre un disinfettante con Alcol etilico (che è il vero disinfettante), glicerina (che serve per umettare e aumentare la densità del prodotto) e un po' di acqua ossigenata (che serve a eliminare eventuali spore batteriche dal prodotto stesso, che non sono uccise dall'alcol. 10) Sono tutti ingredienti comuni in vendita nei supermercati. MANTENETE COLLEGATO IL CERVELLO E NON CORRETE AD ACCAPARRARVI DECINE DI LITRI DI ALCOOL. Come dicevo aqua e sapone vanno benissimo. E se siete fuori casa semplicemente evitate di toccarvi il viso. Se avete contatti prolungati in zone dove il rischio è più alto usatelo ma ricordatevi che la prevenzione migliore è lavarsi spesso le mani. 11) Le dosi dell'OMS per la ricetta sono queste  https://www.who.int/gpsc/5may/Guide_to_L...) per 1 Litro833 ml di alcol etilico al 96%42 ml di acqua ossigenata al 3%15 ml di glicerina (glicerolo) al 98%Acqua distillata oppure bollita e raffreddata quanto basta per arrivare a 1 litro. Mettete in una o più bottigliette. 12) Girano anche altre ricette a base di alcol, ma vedo che è troppo diluito per essere efficace. E lasciate perdere bicarbonato, aceto, oli essenziali, limone e tutto il resto della paccottiglia solita del fai-da-te-magico (scusate ma come chimico mi girano sempre i marroni a leggere certi intrugli) 13) Ora sono in viaggio. Appena arrivo a casa mi organizzo e farò sia un video su YouTube che delle storie su Instagram dove faccio vedere come si prepara. Ma intanto DIFFONDETE questo post su tutti i gruppi dove vedete della cattiva informazione. E comunque, NON FATEVI PRENDERE DAL PANICO. Dario Bressanini (Questo è un post che ho appena fatto su Facebook ma che ho messo anche qui a beneficio di chi non frequenta quel social network)" },
    { "title": "Niente blocco siamo inglesi", "text": "Sono bloccato, come tanti di voi, a casa. Registro le mie lezioni per poi metterle online a disposizione dei miei studenti, cucino, leggo libri e fumetti che avevo lasciato in arretrato, ogni tanto suono. E ascolto le notizie sul virus e sulla malattia ovviamente. Sono rimasto sorpreso dalla risposta britannica all’emergenza: sostanzialmente diversa sia dalla risposta italiana che da quella di molti altri paesi. La strategia è stata subito descritta da molti giornali come una pazzia del primo ministro Boris Johnson e del suo consigliere scientifico Sir Patrick Vallance: l’idea di far diffondere l’epidemia in modo controllato per far immunizzare almeno il 60% della popolazione e raggiungere, forse, la cosiddetta immunità di gregge. Successivamente il governo britannico ha apparentemente corretto il tiro, ma tutt’ora le scuole sono aperte e non è detto che nel Regno Unito si attiveranno le stesse misure di contenimento sociale in atto da noi.  Incuriosito e stupito che la patria del razionalissimo Sherlock Holmes si comportasse in questa maniera mi sono messo a leggere il documento strategico del governo britannico sulla strategia di preparazione del Regno Unito alla Pandemia influenzale, (UK Influenza Pandemic Preparedness Strategy) (https://www.gov.uk/government/publications/responding-to-a-uk-flu-pandemic): una serie di linee guida preparate dal governo britannico sulle possibili implicazioni, e le azioni da prendere nel caso arrivasse una pandemia. Il documento è del 2011, e lo trovate anche qui insieme ad altri documenti governativi relativi alla preparazione a una prossima pandemia. https://www.gov.uk/guidance/pandemic-flu#uk-influenza-pandemic-preparedness-strategy-2011 Iniziando a leggerlo, oltre a chiedermi se anche noi in Italia abbiamo un documento pubblico del genere, con delle linee guida aperte e trasparenti, (EDIT: sì esiste e lo trovate qui http://www.salute.gov.it/imgs/C_17_pubblicazioni_501_allegato.pdf ) ci si rende conto che le decisioni britanniche di questi giorni seguono semplicemente il documento strategico, che il governo sostiene essere basato su ricerche scientifiche e modellizzazioni non solo epidemiologiche ma anche del comportamento sociale dei cittadini britannici. Il governo britannico per ogni scelta strategica si appoggia alla letteratura scientifica: serve chiudere le scuole? Serve distribuire mascherine al pubblico? In caso di blocco prolungato quanto è probabile che i cittadini, dopo le prime settimane, riescano a sopportare i disagi? Quanti morti in più ci dobbiamo aspettare nel caso peggiore? E così via. Ci sono decine di documenti a disposizione (qui un riassunto https://www.gov.uk/government/publications/overarching-government-strategy-to-respond-to-a-flu-pandemic-analysis-of-the-scientific-evidence-base e qui i singoli file https://www.gov.uk/government/publications/review-of-the-evidence-base-underpinning-the-uk-influenza-pandemic-preparedness-strategy ) Ho iniziato a leggerli e chissà quando finirò. Ascoltando le notizie di questi giorni e confrontandole con quello che leggo mi sembra di essere dentro un film la cui sceneggiatura è già stata scritta. Data la mole di documenti ho pensato di non scrivere un articolo “classico”, come faccio di solito. E sperando vi possa interessare vi condivido il mio file di lavoro, con la traduzione (mia e grossolana, se ci sono errori segnalatemeli) dei passaggi che più mi hanno colpito del documento principale, inframmezzati da qualche mio commento in corsivo. Buona lettura. ------ (1.2) Di tanto in tanto, con frequenza imprevedibile, emergerà un ceppo di virus influenzale nettamente diverso, che si diffonde rapidamente in tutto il mondo, causando una pandemia influenzale. (1.3) Quando si verifica una pandemia influenzale, in un periodo di tempo relativamente breve ampie fasce della popolazione possono diventare infette dal nuovo virus. (1.7) Il Regno Unito si sta preparando per una pandemia influenzale da alcuni anni. Questi preparativi sono stati testati dalla pandemia di influenza H1N1 (2009) sebbene, in confronto con precedenti pandemie influenzali, la pandemia influenzale H1N1 (2009) fosse molto mite. Si stima che la cosiddetta influenza spagnola del 1918/1919 sia stata responsabile di 20-50 milioni di morti, la H1N1 di circa 18.000 morti. (1.8) Questo documento descrive le proposte per un approccio strategico aggiornato in tutto il Regno Unito per pianificare e rispondere alle richieste di una pandemia influenzale. […] tenendo conto dell'esperienza e degli insegnamenti tratti dalla pandemia di influenza H1N1 e dalle ultime ricerche scientifiche. Una panoramica della scienza alla base delle proposte è stata pubblicata parallelamente a questo documento. (1.10) Tra le raccomandazioni c’è quella […] di tenere maggiormente in conto di ciò che gli scienziati comportamentali hanno imparato su come è probabile le persone pensino, si sentano e si comportino durante una pandemia di influenza. Questa è una delle cose secondo me più interessanti: la strategia britannica è (sostengono) basata su ricerche scientifiche (https://www.gov.uk/government/publications/review-of-the-evidence-base-underpinning-the-uk-influenza-pandemic-preparedness-strategy) Ovviamente, come per tutte le questioni di policy, si può benissimo partire dalle stesse ricerche scientifiche e arrivare a decisioni strategiche e politiche diverse, a seconda degli obiettivi. Una rapida scorsa ai documenti mostra una attenzione non solo agli aspetti più genuinamente epidemiologici o medici, come la reale efficacia di imporre mascherine alla popolazione o di vietare i grandi assembramenti pubblici, ma tiene anche conto degli aspetti comportamentali, psicologici e di comunicazione. I documenti allegati sono tantissimi. Se ne leggete qualcuno e volete discuterne nei commenti ne sarò felice. Le sfide della pandemia (2.12) quasi certamente non sarà possibile contenere o eradicare un nuovo virus nel suo paese di origine o al suo arrivo nel Regno Unito. Dobbiamo aspettarci che il virus si diffonda inevitabilmente e che qualsiasi misura locale adottata per interrompere o ridurre la diffusione del virus avrà probabilmente un successo molto limitato o parziale a livello nazionale, e non possiamo farci affidamento come un modo per \"guadagnare tempo\". E infatti in questi giorni abbiamo assistito a dichiarazioni da parte del Governo britannico che davano come un fatto inevitabile la diffusione del virus. (2.14) Un'ondata di infezione concentrata, in cui un gran numero di persone si infetta in breve tempo con una malattia grave avrà probabilmente un impatto maggiore sulla società e sulla capacità dei servizi rispetto allo stesso numero di casi distribuiti su un periodo più lungo. L’incertezza sulla gravità di una nuova pandemia e qualsiasi segnalazione allarmistica nei media, possono spingere un gran numero di persone a cercare rassicurazione nei servizi sanitari mettendo a dura prova i servizi di assistenza primaria e secondaria. (2.19) La pianificazione della pandemia di influenza nel Regno Unito è basata su una valutazione del \"Ragionevole caso peggiore\". Questo deriva sia dall'esperienza che da una analisi matematica delle pandemie influenzali e dell'influenza stagionale nel XX secolo. Questo suggerisce che, dati i modelli noti di diffusione dell'infezione, fino al 50% della popolazione potrebbe manifestare sintomi di influenza pandemica durante uno o più onde pandemiche della durata di 15 settimane, sebbene la natura e la gravità dei sintomi potrà variare da persona a persona. (2.20) Per quel che riguarda le morti, l'analisi delle precedenti pandemie influenzali suggerisce che ci dobbiamo preparare all’evenienza in cui fino al 2,5% di quelli con sintomi morirebbe a causa di influenza, supponendo che non sia disponibile un trattamento efficace. Riepilogo delle ipotesi di pianificazione per la preparazione alla pandemia È molto probabile che una pandemia sia causata da un nuovo sottotipo del virus dell'influenza A, ma i piani possono essere adattati e dispiegati per altri scenari come lo scoppio di un'altra malattia contagiosa, ad es. la Sindrome Respiratoria Acuta Grave (SARS), con modello di infettività del tutto diverso. Non sarà possibile fermare la diffusione, o eradicare, il virus della pandemia, sia nel paese di origine che nel Regno Unito, poiché si diffonderà troppo rapidamente e diffusamente. A seguito di una pandemia di influenza, è probabile che il nuovo virus riemerga come uno dei numerosi virus influenzali stagionali, e basandoci sulle osservazioni di precedenti pandemie, gli inverni successivi saranno suscettibili di vedere un diverso livello di attività stagionale influenzale rispetto agli inverni pre-pandemia Sebbene non sia possibile prevedere in anticipo quale percentuale della popolazione si infetterà, studi precedenti suggeriscono che circa la metà delle persone mostrerà sintomi di qualche tipo (che vanno da lievi a gravi). Tra l'1% e il 4% dei pazienti sintomatici richiederà cure ospedaliere, a seconda di quanto è grave la malattia causata dal virus. È probabile che vi sia un aumento della domanda di servizi di terapia intensiva. Nel pianificare i morti in eccesso [n.d.a. rispetto a quelli che ci si aspetta in assenza di pandemia], i pianificatori locali dovrebbero prepararsi ad estendere la capacità su basi cautelative ma ragionevolmente fattibili, allo scopo di far fronte a mortalità nella popolazione fino a 210.000 - 315.000 decessi aggiuntivi, probabilmente concentrati in meno di 15 settimane, e forse la metà di questi in tre settimane al culmine dell'epidemia. L’assunto britannico è quindi che, non potendo far nulla per la diffusione del virus in una popolazione che non ha un vaccino disponibile e non ha difese, si debbano mettere in conto perdite ingenti di vite umane. Inevitabili fino a quando non si svilupperà un’immunità nella popolazione o si svilupperà un vaccino. Ma allo stesso tempo ci si deve organizzare per evitare di mettere troppo sotto stress il sistema sanitario, che deve continuare a funzionare il più possibile in modo efficiente. L’approccio strategico alla preparazione per la pandemia (3.3) la preparazione e la risposta alla pandemia continueranno ad essere: • Basate sulle prove scientifiche. • Basate sulle migliori pratiche di comportamento, in assenza di prove. • Basate su principi etici. • Basate su prassi e sistemi consolidati, per quanto possibile. • Distribuite in tutta la società. • Coordinate a livello locale, nazionale e internazionale.  Ancora una volta si ribadisce che la strategia adottata deve essere basata su prove solide, che il Governo britannico ha individuato, almeno in parte, nei documenti allegati che citavo in precedenza.  (3.11) Alla luce di ciò, nel Regno Unito è stato sviluppato un nuovo approccio agli indicatori di azione per la risposta a una futura pandemia. Questo prende la forma di una serie di fasi, denominate: Rilevazione, valutazione, trattamento, escalation e recupero e incorpora indicatori per il passaggio da una fase all'altra. (3.13) Nella fase di rilevazione si raccolgono informazioni su ciò che accade nelle nazioni già colpite, si aumenta la sorveglianza sanitaria in UK, si sviluppano test diagnostici per il nuovo virus, e si informa il pubblico e i professionisti coinvolti. Nella fase di valutazione si raccolgono e analizzano le informazioni cliniche ed epidemiologiche dettagliate sui casi iniziali, su cui basare le prime stime di impatto e gravità nel Regno Unito. Si cerca di ridurre il rischio di trasmissione e infezione da virus all'interno delle comunità locali, scovando e Isolando casi, facendo ricorso all’autoisolamento. Non sarà possibile arrestare la diffusione di un nuovo virus influenzale pandemico e sarebbe uno spreco di risorse sanitarie pubbliche e capacità di tentare di farlo. Ancora una volta si ribadisce il concetto fondante di tutta la strategia: è uno spreco di risorse (umane, fisiche e finanziarie) cercare di fermare il virus. Meglio attrezzarsi per minimizzare l’impatto. Il che ovviamente impone delle scelte difficili da parte delle autorità politiche e da parte di chi deve prendere decisioni cruciali in un ospedale. Nella fase di trattamento, ci si concentra sul trattare casi singoli e sulla popolazione in generale, si aumenta la capacità di risposta del sistema sanitario nel trattare l’aumento del numero di casi. Si prendono in considerazione risposte appropriate per il potenziamento delle misure di sanità pubblica al fine di interrompere la trasmissione locale del virus, come chiusure scolastiche localizzate basate sulla valutazione del rischio per la salute pubblica. In tutto il documento l’enfasi è sempre su misure locali e decisioni localizzate. È una precisa scelta strategica: concentrarsi più in ogni istante dove c’è maggior bisogno. Quando le richieste di servizi iniziano a superare la capacità disponibile, si dovranno prendere ulteriori misure. È probabile che questa decisione venga presa a livello regionale o locale perché non tutte le parti del Regno Unito saranno interessate contemporaneamente o con lo stesso grado di intensità Il Governo britannico quindi prende in considerazione le misure che qui in Italia abbiamo adottato su scala nazionale, solo su scala locale e quando servono ai fini di bloccare la diffusione locale del virus. Nella fase di escalation, vi è la definizione delle priorità e triage dell'erogazione del servizio con l'obiettivo di mantenere i servizi essenziali, e l’assunzione di misure di resilienza, che comprendono piani emergenza robusti. Nella fase di recupero, tra le altre cose, ci si dovrà preparare all’influenza stagionale post-pandemica. (3.14) I preparativi e la risposta a una pandemia di influenza continueranno ad essere basati sulle migliori prove scientifiche disponibili a tutti i livelli. Sono stati commissionati una serie di studi scientifici che vanno dall'uso di farmaci a interventi comportamentali, al fine di fornire le prove alla base di questa strategia e sono pubblicati parallelamente. Questi sono stati esaminati dallo Scientific Pandemic Influenza Advisory Committee. (3.17) Nel preparare e rispondere a una pandemia di influenza, governi, organizzazioni e le persone dovranno affrontare decisioni e scelte difficili che potrebbero avere un impatto sulla libertà, sulla salute e in alcuni casi sulle prospettive di sopravvivenza delle persone. Saranno necessarie decisioni su come utilizzare al meglio le risorse e le capacità, in proporzione alle richieste della pandemia insieme ad altre pressioni che possono essere in atto contemporaneamente, al fine di ridurre al minimo i danni causati dalla pandemia nel suo insieme. Ricompare una delle idee guida del documento: si deve ridurre al minimo l’impatto globale della pandemia, e non cercare, utilizzando in modo non ottimale le risorse scarse, di rincorrere qualsiasi esigenza senza prima valutare se e come le risorse da allocare potrebbero essere utilizzate in altra maniera. Ed è probabile che: …molte persone dovranno affrontare dilemmi individuali e tensioni tra i loro obblighi personali, professionali e lavorativi. (3.18) Dato il livello potenziale di richieste aggiuntive, limiti di capacità, vincoli di personale e potenziali carenze di materiale medico essenziale, compresi medicinali, potranno essere particolarmente necessari compromessi e scelte difficili nei settori della salute e dell'assistenza sociale. Tutto questo è possibile solo se la popolazione si comporta come previsto, ed ecco perché tanta attenzione non solo all’epidemiologia ma anche agli studi sul comportamento umano. In particolare: (3.19) Le persone hanno maggiori probabilità di comprendere e accettare la necessità e le conseguenze di decisioni difficili se queste sono state prese in modo aperto, trasparente e inclusivo. Elementi chiave per una risposta all’epidemia (4.3) Durante una pandemia, il governo dovrà prendere le decisioni finali e fornire consigli sull'applicazione di misure specifiche alla luce delle evidenze scientifiche che emergono e dei dati disponibili. Non ci saranno restrizioni aggiuntive, come le restrizioni agli eventi pubblici alla popolazione a meno che non sia assolutamente necessario per proteggere la salute pubblica, e comunque solo per il tempo necessario. Ecco qui un passaggio chiave per interpretare le decisioni britanniche di questi giorni. (4.15) Anche se da parte del pubblico c'è la percezione che l'uso di mascherine di protezione nella comunità e in ambiente familiare possano essere utili, in realtà ci sono pochissime prove di ampi benefici derivanti dal loro uso in questo contesto. Le maschere devono essere indossate correttamente, cambiate frequentemente, rimosse correttamente, smaltite in modo sicuro e utilizzate in combinazione con buona igiene del comportamento respiratorio [n.d.a: per esempio starnutire nella piega del braccio], delle mani e della casa al fine di raggiungere l'obiettivo benefico previsto. Gli studi mostrano anche che l’aderenza a questi comportamenti raccomandati, quando si indossano maschere per periodi prolungati, si riducono nel tempo. Purtroppo è quello che si sta vedendo anche in Italia, sia nella percezione pubblica sia nella scarsa capacità di utilizzare dei dispositivi che sono nati per essere usa e getta e che se non utilizzati nel modo corretto oltre che fornire l’illusione di una protezione, portando a rilassare i comportamenti protettivi, possono addirittura diventare una fonte di infezione, invece che servire da protezione. (4.18) I modelli suggeriscono che imporre una restrizione del 90% di tutti i viaggi aerei nel Regno Unito quando emerge una pandemia ritarderebbe il picco solo di una o due settimane. Anche una restrizione di viaggio del 99,9% potrebbe ritardare un'ondata di pandemia di soli due mesi. (4.19) In generale, durante una pandemia si applicano le normali disposizioni sanitarie in porti e aeroporti. Dato che il periodo di incubazione previsto per l'influenza pandemica è di due o tre giorni, non ci sono prove di eventuali benefici per la salute pubblica dall’accogliere le persone che arrivano via aerea da paesi colpiti con misure come la scansione termica o altri metodi di screening. Tali misure sono in gran parte inefficaci, poco pratiche da attuare e richiedono una gran quantità di risorse. (4.21) Vi sono prove molto limitate che le restrizioni alle riunioni pubbliche abbiano un effetto significativo sulla trasmissione del virus dell'influenza. Grandi incontri pubblici o eventi affollati, in cui le persone potrebbero trovarsi nelle immediate vicinanze, sono un indicatore importante di \"normalità\" e possono aiutare a mantenere il morale pubblico durante una pandemia. Le conseguenze sociali ed economiche per organizzatori, partecipanti e collaboratori di grandi eventi, a causa della loro cancellazione o rinvio, sarebbero probabilmente considerevoli. C'è anche una mancanza di prove scientifiche sull'impatto delle restrizioni ai viaggi interni sulla trasmissione del virus, e i tentativi di imporre tali restrizioni avrebbero implicazioni di vasta portata per le imprese e il benessere pubblico. (4.20) Per questi motivi, l’ipotesi di lavoro è che il governo non imporrà nessuna di tali restrizioni. L'enfasi sarà invece sull'incoraggiare tutti coloro che hanno sintomi nel seguire il consiglio di rimanere a casa ed evitare di diffondere la propria malattia. Tuttavia, gli organizzatori locali possono decidere comunque di annullare o posticipare gli eventi in caso di pandemia, temendo una perdita economica a causa di scarsa presenza di pubblico, e il pubblico stesso può decidere di non mescolarsi alla folla o di non utilizzare i mezzi pubblici se sono disponibili altre opzioni. (4.23) Esistono dati di modellizzazione che evidenziano, in alcune circostanze, il potenziale beneficio della chiusura delle scuole, sia in termini di protezione dei singoli bambini dalle infezioni sia per ridurre la trasmissione complessiva del virus nella popolazione. Tuttavia, per essere efficace, sono necessarie chiusure prolungate. Ciò coinvolgerebbe le scuole in una vasta area, ma comporta il rischio che il mescolamento sociale di bambini al di fuori dalla scuola possa sconfiggere lo scopo delle chiusure. Lo abbiamo visto qui in Lombardia la settimana scorsa (ormai sembra un anno fa) quando con le scuole chiuse e senza una comunicazione istituzionale efficace abbiamo visto affollare parchi giochi, palestre, discoteche e pub. (4.24) Tuttavia, in alcune circostanze, i presidi possono prendere la decisione di chiudere temporaneamente singoli istituti. Queste chiusure dovrebbero essere guidate dallo scopo di ridurre localmente la diffusione iniziale dell'infezione mentre si raccolgono più informazioni sulla diffusione del virus. Una volta che il virus è più diffuso nel paese, la politica generale sarebbe quella che le scuole non dovrebbero chiudere - a meno che non vi sia una ragione locale specifica (carenza di personale o bambini particolarmente vulnerabili). Questa decisione sarà rivista alla luce delle informazioni su come sta evolvendo la pandemia in quel momento. (4.25) L'impatto della chiusura delle scuole e di ambienti simili avrebbe conseguenze economiche e sociali sostanziali su tutti gli altri settori, e avrebbe un effetto sproporzionatamente grande sulla salute pubblica e l'assistenza sociale a causa del profilo demografico degli impiegati in questi settori. Un simile passo sarebbe quindi compiuto solo in una pandemia di influenza con un impatto molto elevato e quindi, anche se non è possibile escludere la chiusura delle scuole, non dovrebbe essere l'obiettivo principale della pianificazione delle scuole. Comunicazione del rischio (5.9) L'apertura e la trasparenza sono fondamentali per un'efficace risposta alla pandemia. Le persone probabilmente risponderanno meglio e avranno maggiori probabilità di intraprendere azioni efficaci e appropriate se si fidano sia del consiglio dato sia della persona o organizzazione che lo offre. (5.10) Gli studi suggeriscono anche che le persone hanno maggiori probabilità di accettare le raccomandazioni di comportamento quando comprendono chiaramente il rischio che la pandemia pone loro (ad es. capire che loro stessi potrebbero infettarsi con l'influenza.) Accanto a questa comprensione del rischio, le persone devono avere accesso agli strumenti e alle informazioni per rispondere ad esso. È probabile che le comunicazioni siano più efficaci quando spiegano chiaramente perché alcune azioni sono protettive e perché viene chiesto alle persone di prenderle. Se gli individui comprendono il rischio ma non sanno come mitigarlo, allora è probabile che ciò aumenti la propensione verso comportamenti non raccomandati, ad es. presentandosi in un ambulatorio medico per la valutazione e il trattamento - con l’aumento della pressione sui servizi sanitari che ne consegue. Osservando quanto successo in Italia nelle settimane precedenti non mi sembra che la comunicazione del rischio qui da noi sia stata sufficientemente presa sul serio, con istituzioni diverse e figure di riferimento pubblico autorevoli che dicevano cose in contrasto le une con le altre, senza una voce di riferimento sicura. (5.11) Inoltre, la scienza comportamentale indica che la comunicazione non dovrebbe fare affidamento su un modello di comportamento umano eccessivamente lineare o \"razionale\", in cui vengono fornite informazioni e le persone valutano giudiziosamente i pro e i contro del reagire a tali informazioni. Anche qui purtroppo vedo dei paralleli con il comportamento italiano in questi giorni, con la richiesta spesso irrazionale da parte dei cittadini ai loro amministratori di spruzzare e disinfettare aree pubbliche mediante prodotti quali la candeggina, oppure la diffusione a macchia d’olio di mascherine fai-da-te costruite con i materiali più improbabili, dalla carta forno agli assorbenti femminili. Risposta del sistema sanitario durante da fase di Escalation (6.32) Il virus dell’influenza può avere effetti diretti, causando malattie respiratorie, o effetti indiretti peggiorando le condizioni di un soggetto già malato. […] alcuni servizi, come la terapia intensiva, hanno una capacità di espansione limitata e quindi saranno probabilmente i primi a essere messi sotto pressione. (6.34) In circostanze più gravi, potrebbe essere necessario dare la priorità all'accesso ad alcuni servizi in modo eticamente appropriato. L’erogazione della migliore alternativa disponibile per la cura in situazioni di estrema richiesta sarà una parte importante della risposta, così come lo sarà il supporto professionale e le discussioni ravvicinate con le famiglie interessate. A questo proposito, e relativo alla situazione italiana, si può fare riferimento al recente documento “RACCOMANDAZIONI DI ETICA CLINICA PER L’AMMISSIONE A TRATTAMENTI INTENSIVI E PER LA LORO SOSPENSIONE, IN CONDIZIONI ECCEZIONALI DI SQUILIBRIO TRA NECESSITÀ E RISORSE DISPONIBILI” della SIIARTI, la Società Italiana di Anestesia Analgesia Rianimazione e Terapia Intensiva (http://www.siaarti.it/News/comunicato%20raccomandazioni%20di%20etica%20clinica%20siaarti.aspx) “in una situazione così complessa, ogni medico può trovarsi a dover prendere in breve tempo decisioni laceranti da un punto di vista etico oltre che clinico: quali pazienti sottoporre a trattamenti intensivi quando le risorse non sono sufficienti per tutti i pazienti che arrivano, non tutti con le stesse chance di ripresa” “Nel Documento SIAARTI si privilegia la “maggior speranza di vita”: questo comporta di non dover necessariamente seguire un criterio di accesso alle cure intensive di tipo “first come, first served”.” “Non è la SIAARTI, con questo Documento di Raccomandazioni, a proporre di trattare alcuni pazienti e di limitare i trattamenti su altri. Al contrario, sono gli eventi emergenziali che stanno costringendo gli anestesisti-rianimatori a focalizzare l’attenzione sull’appropriatezza dei trattamenti verso chi ne può trarre maggiore beneficio, laddove le risorse non sono sufficienti per tutti pazienti.” La risposta della società (7.4) Durante una pandemia, il governo incoraggerà coloro che stanno bene a proseguire la loro normale vita quotidiana il più a lungo possibile e, per quanto possibile, assumendo le precauzioni di base per proteggersi dalle infezioni e ridurre il rischio di diffondere l’influenza agli altri. Il governo del Regno Unito non prevede di chiudere frontiere, fermare raduni di massa o imporre controlli sui trasporti pubblici durante qualsiasi pandemia. (7.14) Mentre la popolazione di solito risponde in modo calmo e responsabile a qualsiasi emergenza, è probabile che una pandemia causi maggiore preoccupazione e ansia da parte del pubblico, in particolare se il virus causa gravi malattie o morte. (7.17) In caso di disordine civile, il governo farebbe affidamento sulla legislazione vigente e alle normali misure esecutive, per quanto possibile, ma potrebbe considerare la necessità di ulteriori poteri se questi dovessero rendersi necessari. Pertanto, i piani di risposta dovrebbero anticipare che potrebbe essere necessaria assistenza operativa o logistica a supporto degli sforzi sanitari per controllare l'epidemia, o curare i pazienti o per rispondere a disordini civili. (7.20) Il numero di decessi aggiuntivi previsti a seguito di una pandemia è impossibile da prevedere in anticipo. […] Le autorità locali in collaborazione con i fornitori di servizi locali dovrebbero garantire di avere in atto piani per aumentare la loro capacità di far fronte a un aumento delle sepolture e cremazioni durante una pandemia. Quando si pianificano morti in eccesso, i pianificatori locali dovrebbero prepararsi ad estendere la capacità a titolo precauzionale, ma ragionevolmente praticabile, e mirare a far fronte a un massimo di 210.000 - 315.000 decessi aggiuntivi nel Regno Unito nel corso di un periodo di 15 settimane (o un livello superiore ove possibile). EDIT: Fin qui la sintesi del documento principale. Quando riesco (i miei studenti vengono prima   ) mi leggerò anche i documenti di supporto, ma se lo fate voi prima di me commentate pure Aggiungo che da nessuna parte si menziona la cosiddetta immunità di gregge come parte fondamentale della strategia. Essa è (ammesso si sviluppi) semplicemente una conseguenza della pandemia. E neppure l'idea che si possano \"sacrificare\" i più deboli e anziani. Il documento chiarisce che quelle NON SONO PREVISIONI, che invece devono essere effettuate puntualmente con modelli e indagini al momento della raccolta dati attuale, come sta avvenendo ora in UK. Quello è il piano strategico flessibile. Per chi è interessato, la conferenza stampa integrale dal minuto 23 del governo britannico https://www.youtube.com/watch?v=xRadMzCKnCU Keep calm and continuo a leggere Bibliografia https://www.gov.uk/guidance/pandemic-flu#uk-influenza-pandemic-preparedness-strategy-2011 https://www.gov.uk/government/publications/responding-to-a-uk-flu-pandemic https://www.gov.uk/government/publications/review-of-the-evidence-base-underpinning-the-uk-influenza-pandemic-preparedness-strategy" },
    { "title": "La travagliata storia della melanzana OGM", "text": "Il piccolo stato del Bangladesh, grande la metà dell’Italia, non sale di frequente alla ribalta della cronaca. Quando capita, spesso è per qualche calamità o emergenza umanitaria, come quella che portò nel 1971 George Harrison, uno dei quattro Beatles, a raccogliere fondi organizzando il famoso “Concerto per il Bangladesh”, il primo grande concerto di beneficenza mai organizzato. Nel 2013 invece il Bangladesh è salito alla ribalta della cronaca per una melanzana Bt resistente agli insetti, facendo scalpore perché è uno dei pochi OGM destinati direttamente al consumo umano. Mi occupo di raccontare gli OGM qui sul blog dal 2007. Ho cercato negli anni di raccontare storie poco note o sconosciute in Italia (come quella della papaya delle Hawaii) con la speranza dichiarata di depurare la discussione pubblica italiana di tutte la disinformazione che popola il campo degli organismi geneticamente modificati. Nel 2009 ho pubblicato il mio primo libro, “OGM tra leggende e realtà”. Da allora molta acqua è passata sotto i ponti, e tante cose sono successe nel frattempo nel campo dell’agricoltura (ma ormai anche nell’allevamento) biotech. Era giunto quindi il tempo di rivedere quel libro, aggiornare tutti i dati e raccontare nuove storie, di successi e fallimenti, che per una ragione o per l’altra non arrivano sui media italiani. Ecco quindi il risultato, con una nuova copertina per non confonderlo con la vecchia edizione e un sacco di cose (e OGM) in più, dalle mele ai pioppi ai salmoni ai funghi (CRISPR) alle melanzane. Ed è proprio la storia della melanzana Bt che oggi vi voglio raccontare, estratta dal libro.  Il problema della piralide La melanzana (Solanum melongena L.) è una coltura economicamente e nutrizionalmente importante in tutto il Sudest asiatico, dove ha avuto origine, e ora è diffusamente coltivata e consumata. Le coltivazioni di melanzana, chiamata brinjal in India e Bangladesh e talong nelle Filippine, sono spesso devastate dagli insetti. La piralide delle melanzane è particolarmente temuta: le sue larve scavano dei tunnel nell’ortaggio rendendo inutilizzabile il frutto. Per limitare i danni, che possono portare anche alla perdita del 50%-70% del raccolto, gli agricoltori spruzzano frequentemente insetticidi ad ampio spettro, tanto che in alcune regioni sono necessari anche 140 trattamenti insetticidi l’anno. No, non avete letto male, su una stagione di 180/200 giorni sono una quantità enorme di trattamenti, spesso effettuati da agricoltori con una protezione minima o nulla e che quindi possono subire conseguenze sanitarie anche gravi. Oltre a causare problemi sanitari ben documentati, gli insetticidi hanno un costo elevato e non sono neppure totalmente efficaci perché non riescono a raggiungere le larve che sono già all’interno del frutto. Lo sviluppo di una melanzana resistente alla piralide inizia nel 2000 da parte dell’azienda sementiera indiana Mahyco (Maharashtra Hybrid Seed Company), che già aveva sviluppato il cotone Bt in collaborazione con Monsanto, proprietaria dei brevetti necessari e del 26% delle azioni della società indiana. Nel 2003, dopo che le prove in serra avevano dimostrato l’efficacia della melanzana Bt, alcune istituzioni di ricerca pubbliche e private in India, Bangladesh e Filippine diedero massima priorità allo sviluppo del progetto. Fu formato un consorzio tra Mahyco, l’Università di Cornell, che già aveva aiutato a sviluppare la Papaya delle Hawaii resistente a un virus, l’agenzia statunitense per lo sviluppo internazionale USAID e alcuni partner di ricerca pubblica di quei paesi. La cosa interessante e innovativa di questo consorzio è che, fin dall’inizio, erano previste due linee di prodotti. Mahyco è una azienda sementiera che produce semi ibridi, ad alte prestazioni ma anche con un costo più elevato dei semi a impollinazione aperta, come quelli riutilizzati ogni anno dagli agricoltori più poveri. I semi ibridi di melanzane invece sono più spesso utilizzati da agricoltori con capacità economiche e imprenditoriali più avanzate. Mahyco ha sviluppato due melanzane Bt ibride ma ha donato gratuitamente la tecnologia – il gene Cry1Ac – ai partner pubblici di India, Bangladesh e Filippine per metterli in grado di sviluppare melanzane Bt da distribuire agli agricoltori interessati, che avrebbero poi potuto produrre i propri semi senza dover pagare alcuna royalty. La speranza era che col tempo gli agricoltori utilizzatori delle melanzane Bt, migliorando le loro condizioni economiche, avrebbero acquistato i semi ibridi di melanzane resistenti alla piralide. Le cose però per ora non sono andate nel modo sperato nei tre paesi. L’India e le Filippine rifiutano la melanzana Bt In India nel 2006 la melanzana Bt, sviluppata da due università pubbliche insieme a Mahyco, ricevette un primo via libera da un comitato governativo: esaminando i dati, la dichiara sicura ed equivalente alla sua controparte non modificata. Furono chiesti però altri test in campo per determinare eventuali effetti sull’ambiente. La sperimentazione continuó e nell’ottobre del 2009 la melanzana Bt ottiene il via libera dal GEAC (Genetic Engineering Approval Committee), il comitato che sovrintende alle approvazioni dei nuovi OGM. Secondo il comitato la brinjal non poneva alcun problema ambientale e poteva essere rilasciata nell’ambiente. La decisione però scatenò una forte reazione da parte di organizzazioni anti-OGM, qualche scienziato oppositore della tecnologia (come il francese Gilles-Éric Séralini) e alcuni agricoltori. In seguito alla protesta furono organizzati una serie di incontri pubblici  per discutere dell’approvazione della melanzana. La questione infiammò gli animi al punto che il governo nel febbraio del 2010 bloccò l’approvazione del GEAC, impone una moratoria sulla commercializzazione melanzana Bt. Il ministro dell’ambiente e delle foreste dichiarò che “la moratoria rimarrà valida fino a quando non arriveremo a un consenso sociale, politico e scientifico”.Nel 2014, con un nuovo governo, sono ricominciate le prove della melanzana OGM e di altre piante che l’India sta sviluppando, come la senape geneticamente modificata, ma a oggi la moratoria è ancora in atto e si continua con i trattamenti insetticidi tradizionali. Una sorte analoga è toccata alla talong Bt nelle Filippine, un Paese che coltiva mais Bt dal 2003 e in cui nel 2016 questo rappresentava il 65% di tutto il mais coltivato. Usando il gene ceduto da Mahyco/Monsanto, l’Università delle Filippine di Los Baños ha sviluppato e testato la melanzana Bt dal 2010 al 2012, per dimostrare la sua efficacia e l’assenza di effetti negativi sull’ambiente. Nel 2012 Greenpeace ha lanciato una campagna contro la melanzana Bt, secondo l’organizzazione colpevole di portare non meglio precisati, e mai dimostrati, rischi per l’ambiente e la salute. Alcuni attivisti sono arrivati a distruggere dei campi sperimentali. Ironicamente, secondo quanto dichiarato dagli scienziati, gli attivisti non hanno distrutto le piante geneticamente modificate ma solo le melanzane convenzionali che costituivano una barriera protettiva biologica per confinare il polline transgenico, una misura standard di biosicurezza nelle prove in campo di organismi geneticamente modificati.  Come in India, anche nelle Filippine gli attivisti hanno fatto pressioni per cercare di bloccare le prove in campo. Nel 2015 la Corte Suprema decide di fermare la sperimentazione nei campi di melanzane Bt, ma l’Università di Los Baños aveva già raccolto tutti i dati cercati prima del divieto dichiarato dalla Corte Suprema. I risultati dello studio sono stati pubblicati sulla rivista scientifica Plos One e mostrano come la talong Bt sia efficace quasi al 100% nel controllare i danni dalla piralide. A oggi però, nonostante vari appelli di scienziati e agricoltori filippini non è autorizzata alla coltivazione. L’esempio del Bangladesh L’unico paese dove per ora le pressioni verso la coltivazione di questo OGM non hanno avuto successo è il Bangladesh. La melenzana è seconda solo alla patata come importanza, e viene coltivata su 50.000 ettari da 150.000 piccoli agricoltori. Anche in Bangladesh si spruzzavano moltissimi insetticidi di efficacia limitata, e tutti i tentativi degli scienziati di sviluppare una melanzana resistente attraverso i classici incroci sono falliti. Lo sviluppo della melanzana Bt è dovuto al BARI, (Bangladesh Agricoltural Research Institute), una istituzione di ricerca pubblica. Gli scienziati del BARI sono riusciti a trasferire il gene di resistenza alla piralide a nove varietà locali che hanno poi sperimentato in campo dal 2005 al 2012. Nell’ottobre del 2013, dopo aver ricevuto il via libera dai vari comitati ministeriali per la biosicurezza e le biotecnologie, il governo del Bangladesh ha approvato la melanzana Bt per la produzione dei semi e la successiva commercializzazione. Nel 2014 venti piccoli agricoltori di quattro distretti diversi del paese hanno piantato su 12 ettari totali una delle quattro varietà di melanzane Bt sviluppate dagli scienziati locali allo scopo di moltiplicarne i semi. L’anno successivo gli agricoltori erano 108 diventati 512 nel 2016, in 40 distretti. Nel 2017 la melanzana Bt è coltivata commercialmente da 6500 agricoltori, tutti in Bangladesh. I dati raccolti dal BARI mostrano come i danni dalla piralide sono praticamente inesistenti per la melanzana Bt, mentre variano dal 48% al 57% per la melanzana non modificata. Grazie a una riduzione del 90% degli insetticidi utilizzati, gli agricoltori godono di una riduzione dei costi dal 30% all’80%, ma la cosa che forse lascia più stupiti è che questi agricoltori riescono a spuntare un prezzo migliore sul mercato per le loro melanzane, perché le possono vendere come “senza pesticidi”. Un po’ come il cibo biologico dalle nostre parti, se non che stiamo parlando di OGM, sempre avversati da chi coltiva in modo biologico nei Paesi industrializzati. Begum Matia Chowdhury, il ministro dell’agricoltura del Bangladesh, ha dichiarato Perché tanta opposizione Può sembrare eccessivo tutto questo accanimento verso una semplice melanzana. A quanto pare gli oppositori mostrano di preferire la situazione attuale, con le centinaia di trattamenti insetticidi. La posta in gioco mediatica tuttavia è molto alta, perché la melanzana fa a pezzi la tipica narrazione con cui le associazioni contrarie dipingono gli OGM. Tutti raggruppati dentro una unica classe e, sempre secondo la descrizione tipica, con le stesse caratteristiche negative: cattivi per gli agricoltori, utili solo alle multinazionali, piante brevettate vendute insieme a diserbanti e per incrementare l’uso di pesticidi, brevettati anch’essi, grandi commodities per l’agricoltura intensiva e di nessun interesse per il piccolo agricoltore che coltiva prodotti tipici. La melanzana Bt strappa questa visione di comodo. Si parla di piccoli agricoltori, con piccoli appezzamenti di terreno, e non di giganti dell’agroindustria con decine di migliaia di ettari. Si tratta di una coltura tipica e non di una grande commodity. Il brevetto per il gene Cry1Ac è detenuto da Monsanto ma ne è stato concesso l’uso gratuito al BARI che detiene la proprietà intellettuale delle melanzane Bt e quindi nessuno deve pagare royalties a qualcuno. Gli agricoltori dal canto loro sono proprietari delle melanzane che coltivano, possono conservarne i semi e seminarli l’anno successivo se lo desiderano, oppure scambiarli con altri agricoltori. Non ci sono erbicidi in questa storia e, anzi, questo OGM riduce i trattamenti di insetticidi. Monsanto e Mahyco sono aziende e quindi sperano di poter guadagnare dalla vendita dei semi ibridi che però, per ora, non sono ancora in commercio. Monsanto e Mahyco l’hanno fatto anche per ragioni di immagine? È probabile, ma è irrilevante perché i benefici, per gli agricoltori e l’ambiente, sono invece reali e misurabili: per gli agricoltori la melanzana Bt significa più guadagni e meno esposizione agli insetticidi. Per l’ambiente significa meno trattamenti e più biodiversità. In più la melanzana Bt è un OGM per il consumo umano che non comporta alcun problema per la salute. Dopo decenni passati a instillare il dubbio che gli OGM, genericamente e senza distinzione, possano essere dannosi per la salute umana né per l’ambiente, vedere la brinjal Bt venduta al mercato e consumata in famiglia rappresenta un problema per chi si oppone ferocemente all’uso di qualsiasi OGM, senza distinguere caso per caso. Un precedente con cui qualsiasi campagna anti-OGM futura che voglia instillare il dubbio che gli OGM siano ”tossici” dovrà fare i conti, perché obbliga a considerare le piante geneticamente modificate non più come un tutt’uno, come troppo spesso viene fatto ora, ma caso per caso. Dario Bressanini Bibliografia http://bteggplant.cornell.edu/ http://exposed-lescienze.blogautore.espr... https://journals.plos.org/plosone/articl..." },
    { "title": "Glutammato che spaventa", "text": "È una sostanza chimica presente in molti alimenti, leggiamo il suo nome nella lista degli ingredienti di molti cibi confezionati e in tanti leggono con sospetto il suo nome e la sua sigla: E621. Se appartenete a quel vasto gruppo di persone che considerano il glutammato di sodio una «schifezza chimica», beh, forse dovreste considerare l’ipotesi che il vostro sia solo un pregiudizio culturale. Sono passati quasi 10 anni dall’ultima volta che abbiamo parlato del glutammato qui sul blog, e quindi ho pensato di scrivere un aggiornamento, prendendo spunto da un rapporto che l’EFSA, L’Autorità Europea per la Sicurezza Alimentare con sede a Parma, ha appena pubblicato. (Qui come al solito un riassunto video)  Partiamo dall’inizio. Il glutammato è il sale dell'acido glutammico: un amminoacido, un costituente delle proteine di cui noi, come tutti gli esseri viventi, siamo formati. È un amminoacido “non essenziale” perché se non lo assumiamo con la dieta il nostro corpo riesce a produrlo a partire da altre molecole. È quindi una sostanza naturale, per chi ci tiene a questa classificazione. Anzi, naturalissima, visto che non potremmo vivere senza. È quindi presente in moltissimi cibi che contengono proteine come ad esempio il parmigiano reggiano. Un buon parmigiano è molto saporito ma non necessariamente molto salato. Come mai? La sua storia Nel 1907 il chimico giapponese Kikunae Ikeda decise di scoprire quale fosse la sostanza chimica responsabile del gusto di una zuppa tradizionale, il Dashi, preparata con l’alga Kombu. Il suo sapore non sembrava rientrare nei quattro sapori fondamentali noti fino ad allora: il dolce, il salato, l’amaro e l’aspro (o acido). L’anno successivo facendo bollire quaranta kg di alghe riuscì a estrarre qualche decina di grammi di una polvere bianca che identificò come L-glutammato, il sale di un amminoacido già isolato nel 1866 dal chimico tedesco Karl Heinrich Ritthausen a partire dal glutine che ne contiene moltissimo: circa 30 g ogni 100 g [1]. Ikeda scoprì che il glutammato libero – cioè non legato in una proteina – è un esaltatore di sapidità: aggiunto ai cibi ne esalta il sapore. Coniò quindi il nome Umami per il nuovo quinto sapore stimolato dall’acido glutammico e dai suoi sali. Intuendone le sue potenzialità commerciali come nuovo condimento, Ikeda brevettò un processo per produrre il glutammato a partire dal glutine del frumento. Lo sviluppo del processo industriale per produrre e commercializzare il nuovo condimento iniziò nel dicembre del 1908 in collaborazione con l’imprenditore chimico e farmaceutico Saburosuke Suzuki. Il processo messo a punto da Ikeda partiva da farina impastata che veniva lavata con acqua per separare l’amido. Il glutine veniva poi trasferito in recipienti resistenti per essere trattato con acido cloridrico e scaldato.  Dopo alcuni passaggi di filtrazione e decantazione la soluzione veniva trattata con dell’idrossido di sodio (Soda, NaOH) o di potassio (KOH) e il glutammato veniva cristallizzato, separato, asciugato e impacchettato. Venne registrato il nome AJI-NO-MOTO, che significa «all’origine del gusto», e nel marzo 1909 venne prodotto il primo glutammato commerciale. Avete presente quel detto fintosaggio: “Non mangiate qualcosa che vostra nonna non riconoscerebbe”? Beh, vostra nonna forse non avrà mai sentito nominare il glutammato (ma neanche il sushi per altro), ma di sicuro le nonne giapponesi non hanno alcun problema verso quel barattolino di AJI-NO-MOTO che usano dal 1909. Quindi lasciamo gli slogan fuori dalla porta della cucina o del ristorante e proseguiamo. Nuovi metodi di produzione La purezza del primo prodotto era dell’85% e infatti non era bianco, il colore naturale del glutammato, ma marroncino chiaro, per le varie impurità rimaste. Ikeda continuò a lavorare per migliorare il processo e via via la purezza del prodotto migliorò. La richiesta di mercato continuava a salire: in sempre più case giapponesi a fianco del barattolino del sale si trovava quello di AJI-NO-MOTO. Per far fronte alle fluttuazioni di mercato nel 1935 venne sviluppato un processo di produzione a partire dalla farina di soia sgrassata: ciò che rimane dei fiocchi di soia dopo l’estrazione dell’olio con un solvente. Negli stabilimenti in Europa e USA, fino agli anni ’50, si usavano invece gli scarti di produzione delle barbabietole da zucchero. La crescente richiesta della polverina dal “sapore delizioso” (questa la traduzione della parola Umami) spinse a trovare dei modi più efficienti di produrre il glutammato. Negli anni ’50 presero il via gli studi per mettere a punto dei nuovi metodi di produzione. Un’idea semplice era quella di sintetizzare il glutammato direttamente invece che estrarlo da una fonte naturale. La sintesi chimica portò a un prodotto di qualità superiore, molto più puro. (Non devo certo ricordare ai lettori che le proprietà di una molecola non dipendono dal fatto che sia sintetizzata o estratta da una fonte naturale: sempre glutammato è). La produzione per via chimica iniziò nel 1961 ma venne abbandonata nel 1973, perché nel frattempo era stato sviluppato un processo molto più efficace e meno costoso: la fermentazione. La fermentazione è un metodo di produzione biotecnologico in cui una sostanza chimica, in questo caso un aminoacido, viene sintetizzato in grande quantità da uno speciale microorganismo come un batterio o un lievito. Non è diverso da quello che succede quando si fa lievitare il pane con il lievito di birra o la pasta madre, o si produce la birra, il vino, l’aceto, lo yogurt e così via. Microrganismi diversi producono sostanze diverse, e quello per produrre il glutammato è solitamente un batterio chiamato Corynebacterium glutamicum, (ma ci sono anche Brevibacterium lactofermentum e Brevibacterium flavum) che viene amorevolmente allevato e nutrito con zuccheri e ammoniaca per produrci in cambio l’acido L-glutammico. La prima fermentazione industriale di glutammato avvenne nel 1956 da parte della Kyowa Hakko Kogyo Co. Ltd. Le circa 3 milioni di tonnellate di glutammato prodotto al mondo nel 2014 derivano ormai solo da processi di fermentazione. Nel 2015 l’EFSA ha approvato l’utilizzo per la produzione di acido glutammico e dei suoi sali di un batterio GM: il ceppo EA-12 di Corynebacterium glutamicum ottenuto modificando geneticamente il ceppo 2256 per migliorarne le prestazioni. Poiché nel prodotto finale non resta alcuna traccia né di DNA né dei batteri, e poiché il prodotto finale è identico, non è richiesta alcuna segnalazione in etichetta. Quindi non è dato sapere quanto sia diffuso nei vari stabilimenti di produzione in giro per il mondo l’uso di batteri geneticamente modificati, che per altro già si usano da decenni per produrre molte altre sostanze chimiche anche di uso alimentare. Libero o legato L’acido glutammico è un amminoacido molto diffuso in natura e si stima che, in occidente, ne assumiamo circa 10 grammi al giorno. La gran parte di questo è presente in forma legata nelle proteine. Si stima che, in una dieta variata, circa un grammo del glutammato assunto sia in forma libera: naturalmente presente nei cibi o aggiunto. In Asia, specialmente in Corea, Cina e Giappone, il consumo di glutammato libero è molto più elevato, tanto è vero che il mercato asiatico ne consuma quasi il 90% della produzione mondiale, e la Cina da sola ne produce il 65% e ne consuma il 55%. Noi europei ne consumiamo solo il 3%. Le previsioni di mercato danno un tasso di crescita della domanda del 3%-4% annuo almeno fino al 2023, quindi la ricerca per produrne sempre più a costi inferiori prosegue. Cibi saporiti Il glutammato assaggiato puro non ha molto sapore, sa vagamente di carne bollita, ma aggiunto ai cibi ne esalta i sapori. Che sia presente naturalmente nei cibi o che venga aggiunto non fa alcuna differenza per il nostro corpo e per questo l’industria alimentare lo usa a piene mani. Poiché l’acido glutammico è presente nelle proteine, tutti i cibi proteici stagionati o fermentati ne sono ricchi. La salsa di soia per esempio, molto utilizzata nella gastronomia cinese e giapponese, viene prodotta dalla soia e dal grano facendoli fermentare. Durante la degradazione delle proteine si libera il glutammato ed è per questo che è molto saporita. Un altro esempio è come vi ho detto il formaggio parmigiano. Come tutti i formaggi molto stagionati ne contiene moltissimo: 1,2 grammi ogni 100 g. Altri cibi saporiti ricchi di glutammato sono i pomodori e le acciughe. Uno dei motivi per cui la cucina italiana è molto saporita è anche l’uso abbondante di pomodoro e formaggi stagionati.  C’è solo un dado, e ha il glutammato Perché troviamo il glutammato nei dadi da brodo? Visto che la carne è composta da proteine, quando prepariamo un brodo queste si denaturano e, con le lunghe cotture tipiche dei brodi, si liberano i singoli amminoacidi tra cui l'acido glutammico. Un brodo di carne, o un estratto, è ricco di glutammato. Lo deve essere, altrimenti non avrebbe quel sapore. Io trovo più buono un brodo fatto con la carne che non col dado. Spesso preparo il brodo, lo concentro e lo surgelo in monoporzioni pronte all’uso. Però quando ne sono sprovvisto e sono di fretta non mi faccio problemi a usare il dado o l’estratto. Alcune persone hanno timore di questa sostanza e quindi non comprano i dadi “normali” perché vedono scritto tra gli ingredienti “glutammato”. Come vi ho detto un brodo deve contenere del glutammato e quindi anche i dadi lo devono contenere. Casomai il problema dei dadi è che la carne a volte l’hanno vista col binocolo, ma è una questione di gusti e sapori, non di salute. Queste persone comprano allora i dadi “senza glutammato aggiunto”. Una volta erano quasi solo biologici ma ora si trovano di qualsiasi marca. Però un dado, o un estratto, senza glutammato non può funzionare, non insaporisce, e quindi le industrie usano un trucchetto (legale) per aggiungerlo in maniera un po’ nascosta senza doverlo segnalare in etichetta. Guardate qua: estratto di lievito. Alzi la mano chi sa che roba è?  l lieviti sono esseri viventi e sono composti da proteine, tra le altre cose. Quando si fa un estratto le cellule del lievito vengono uccise, le proteine si disgregano e si liberano gli aminoacidi. Tra cui, BINGO! il glutammato. Insomma, aggiungendo l'estratto di lievito si riesce ad avere un dado da brodo in cui c'è glutammato ma è possibile scrivere che non è stato aggiunto direttamente, il che è perfettamente vero. Altre volte trovate scritto “proteine idrolizzate” ma ultimamente va forte il Miso! Cosa contiene? Soia fermentata, tra le altre cose, quindi glutammato libero! Vi sentite ingannati? Beh, certo, l’industria ci marcia, ma il problema di fondo è il pregiudizio che voi avete e che l’industria sfrutta, quindi forse è il caso di rivedere il pregiudizio. Perché il glutammato ha questa cattiva reputazione? Negli anni ’60, quando si diffusero i ristoranti cinesi negli USA, gli occidentali iniziarono a guardare con sospetto questo ingrediente tradizionale nella cucina asiatica ma poco conosciuto altrove. Cominciarono a girare una serie di leggende urbane su questa sostanza che venne accusata senza prove di essere causa di moltissime patologie, addirittura di creare danni cerebrali e causare tumori. Venne addirittura coniato un nome per una presunta sindrome, chiamata “sindrome da ristorante cinese”, che si immaginava colpisse chi cenava nei ristoranti cinesi. Queste ipotesi sono state successivamente messe alla prova con vari studi scientifici e si sono dimostrate infondate. La diffidenza verso il glutammato però è rimasta. Nel cervello L’acido glutammico oltre ad essere fondamentale per poter costruire le proteine di cui siamo fatti è anche utilizzato, libero, nel cervello. Anzi, è l’amminoacido libero più presente perché il nostro cervello lo utilizza come fonte di energia nel caso ci sia poco glucosio presente, ma ha soprattutto la funzione di neurotrasmettitore, cioè di sostanza che trasmette l’impulso, l’informazione, da un neurone a un altro. È importante ricordare qui che il cervello di solito si produce il suo glutammato: quello che c’è in circolo nel sangue in condizioni normali non passa nel cervello. Poiché il glutammato ha una funzione così importante nel cervello non stupisce che abbia un ruolo anche quando ci sono delle disfunzioni. Durante un’ischemia le cellule cerebrali rilasciano un eccesso di glutammato che scatena una serie di reazione che portano poi alla morte di alcuni neuroni. Ed è anche per questo che in letteratura si trovano ovviamente studi dove si inietta direttamente nel cervello di topi del glutammato e si vedono i danni che provoca, a dosi elevate (4 g per kg di peso corporeo!). Ricordatevi ancora che il glutammato che ingeriamo, che venga dal parmigiano o dal dado, non arriva al cervello. Che sia libero o prodotto dalla scomposizione delle proteine, viene assorbito dall’intestino e in grandissima parte viene metabolizzato direttamente nelle pareti gastrointestinali. Fino al 95% viene consumato nella mucosa intestinale come fonte di energia e una parte si trasforma in altri amminoacidi come la prolina e l’arginina, per cui in circolazione ne va pochissimo (l'ho già detto che il nostro corpo se lo produce da sé quando serve?) Il marketing della paura Capite subito però che è molto facile raccontare gli studi sul cervello incutendo timore: è il solito “marketing della paura” che vediamo all’opera spesso. Ed ecco che per il «complottismo da tastiera» il glutammato diventa “il killer del cervello”. Esiste un genere letterario consolidato che consiste nello scrivere un libro, spesso con annesso sito web, pagina Facebook e persino un video, accusando la sostanza X di causare le patologie Y e Z. Se fate un giro nella vostra libreria di fiducia vi accorgerete che è un settore molto fiorente. Potete trovare libri e siti contro lo zucchero (ma solo quello bianco), il latte, la farina (ma solo quella 00), il glutine, l’olio di palma e così via. Li trovate spesso nella sezione “benessere”, «salute naturale», «naturopatia» e via discorrendo, oppure su pagine Facebook che si occupano di «complotti» e «lottano» affinché l’ignaro lettore possa venire a conoscenza di ciò che governi, multinazionali e rettiliani vogliono nascondere: dalle scie chimiche alle «cure naturali» contro il cancro, all’uso miracoloso del limone in acqua calda la mattina, alle cristalloterapie, fiori di Bach e via dicendo. Poteva mancare quindi un libro contro il glutammato? Ovviamente no. “Eccitotossine, il gusto che uccide” è il libro di Russel Blaylock che ha contribuito non poco alla fobia occidentale antiglutammato. Facendo anche la sua (di Blaylock intendo) fortuna economica. Come dicevo, il “marketing della paura” funziona alla grande. Nei feti e neonati Ovviamente il timore di danni cerebrali al feto e ai neonati ha generato molti studi sugli animali per investigare i possibili effetti. Per esempio se si somministrano 8 g/kg (una quantità enorme) a ratti in gestazione, la concentrazione di glutammato nel sangue aumenta ma non quella nel feto. A quanto pare la placenta usa il glutammato che la mamma mette in circolo. Oltre a possibili problemi derivanti da una singola dose elevata sono stati fatti moltissimi studi su topi, ratti, cani e scimmie per rilevare problemi allo sviluppo cerebrale assumendo giornalmente dosi diverse di glutammato per diversi giorni, settimane o addirittura mesi. Gli studi trovano un NOAEL di 3,2 g /kg di peso corporeo. Tenete a mente questo numero perché poi ci servirà. NOAEL significa “No Observed Adverse Effect Level”, cioè il livello di consumo giornaliero costante a cui non si riscontrano effetti di nessun tipo. Piccola nota a margine: capite perché gli studi sugli animali in moltissimi casi non sono sostituibili con degli studi in vitro o, ancora meno, con simulazioni al computer? Se siete ancora sospettosi sappiate che il l'acido glutammico libero tra tutti i venti aminoacidi è quello in assoluto più presente nel latte materno umano, come vedete dal grafico.  Al neonato servono gli amminoacidi per costruire le sue proteine e il glutammato rende anche più appetibile il latte per il neonato. Il rapporto dell’EFSA Tutti gli additivi alimentari, qualsiasi sia la loro origine, sono autorizzati ad essere usati solo per determinati cibi e nelle quantità massime stabilite dai regolamenti europei. In quasi tutti gli alimenti trasformati in cui è autorizzato l’uso del glutammato – 67 in tutto – le dosi massime che si possono aggiungere ai prodotti sono di 10 g/kg, o di 10 g/L nel caso di liquidi. Se siete curiosi potete consultare la lista contenuta nel rapporto, ma tenete presente che è una compilazione di cibi consumati in tutta Europa, quindi non vi stupite troppo di quello che trovate! I livelli tipici a cui è utilizzato il glutammato nel cibo sono spesso molto più bassi di 10 g/kg, che è circa la concentrazione di glutammato libero in formaggi stagionati come il Parmigiano Reggiano (12 g/kg). Per esempio nelle zuppe pronte il contenuto medio di glutammato è di circa 2,1 g/L mentre nelle salse di 1,5 g/L (vedi Appendice al rapporto EFSA). Nel 2010 la Commissione Europea ha chiesto all’EFSA, l’Autorità Europea per la Sicurezza Alimentare, di riesaminare tutti gli additivi alimentari approvati alla luce dei nuovi studi pubblicati dall’ultima revisione, allo scopo, nel caso, di rivedere le dosi massime ammesse. Il 21 giugno 2017 l’EFSA ha pubblicato il rapporto che riguarda l’acido glutammico (E620), il glutammato di sodio (E621) e i meno usati glutammato di potassio (E622), di calcio (E623), d’ammonio (E624) e di magnesio (E625). Tutte queste sostanze sono equivalenti, dal punto di vista dell’effetto insaporitore, anche se non è detto che lo siano per altri aspetti. Uno su tutti: il glutammato di sodio apporta alla dieta appunto il sodio che può sommarsi a quello presente nel cloruro di sodio, che purtroppo consumiamo in quantità superiori a quelle consigliate. D’altra parte l’uso del glutammato di sodio, poiché esalta i sapori, può anche permettere di ridurre le quantità di cloruro di sodio utilizzate in un alimento, ed è per questo che si utilizza negli insaporitori a ridotto contenuto di sale. Il verdetto dell’EFSA L’EFSA ha passato in rassegna le centinaia di articoli scientifici per individuare possibili problemi: tossicità, cancerogenicità, genotossicità e così via. Ci sono tantissimi studi di questo tipo e se siete curiosi nel rapporto dell’EFSA sono riassunti tutti. Risultato: i nostri cervelli non hanno nulla da temere. E in più, con le parole dell’EFSA: “Negli studi sulla riproduzione e sullo sviluppo sia a breve termine che a lungo termine non si sono riscontrati effetti avversi”. “Non suscita timori di genotossicità quando usato come additivo alimentare”, “la tossicità acuta dell’acido glutammico e dei suoi sali è bassa”, “Non ci sono indicazioni che sia cancerogeno e non ha portato a un aumento di tumori nei ratti fino alle più alti dosi testate”. Insomma possiamo stare tranquilli e continuare a spolverare il parmigiano sulla pasta al pomodoro. Per qualcuno in particolare Come per praticamente qualsiasi cibo e qualsiasi sostanza, anche se viene escluso un effetto generalizzato sulla popolazione, possono esserci gruppi o individui specifici che riportano degli effetti. Un po’ come per le allergie che colpiscono alcuni ma non altri. L’EFSA ha passato in rassegna gli studi che indagavano un possibile effetto, su alcuni soggetti in particolare, sull’asma, senza però trovare evidenze conclusive. Ci sono invece evidenze che su alcuni rari pazienti con una diagnosi di urticaria il glutammato possa essere una delle varie sostanze che scatena una risposta. Per quel che riguarda il mal di testa, uno studio ha rivelato che solo l’1,8% delle persone che si dichiarano “sensibili al glutammato” rispondono poi in modo coerente agli stimoli presentati in cieco, senza cioè che sappiano cosa stanno assumendo. Ci sono però alcune evidenze che esista un gruppo di individui che può sviluppare un mal di testa consumando dosi molto elevate di glutammato (6 e 9 grammi al giorno). L’EFSA e le dosi ammissibili L’EFSA per dare suggerimenti alla Commissione Europea sull’uso di un determinato additivo alimentare ha bisogno di almeno tre dati. Il primo è una stima della dose giornaliera che non provoca effetti negativi, neanche se assunta tutti i giorni per tutta la vita. È la quantità indicata in Italiano con la sigla DGA: Dose Giornaliera Ammissibile, e in Inglese con ADI: Acceptable Daily Intake. Come si stima? EFSA ha seguito una procedura abbastanza comune. Ha preso il valore di NOAEL trovato negli studi animali – vi ricordate quel 3,2 grammi per kg di peso corporeo? – e per andare coi piedi di piombi nell’applicarlo agli esseri umani l’ha diviso per un fattore di ulteriore sicurezza pari a 100. Si arriva così con qualche arrotondamento a una DGA (o ADI) di 30 mg/kg di peso corporeo. Questa è la dose di glutammato libero che un umano può probabilmente assumere ogni giorno della sua vita senza manifestare effetti negativi di nessun tipo (escluse come detto persone con specifici problemi). È una stima, certo, ed è possibile che, data la metodologia applicata per ricavarla, la dose che possiamo tollerare senza problemi sia superiore. Ma “meglio prevenire che curare” si dice. Per un adulto che pesi 70 kg è la dose contenuta in circa 170 grammi di parmigiano. Ogni giorno. Quindi, insomma, non proprio pochissimo. Il secondo dato di cui EFSA ha bisogno è quanto glutammato è contenuto negli alimenti. Per far questo gli esperti dell’EFSA hanno utilizzato un database con dati sui cibi forniti dai vari governi Europei. In realtà però se andiamo a vedere la provenienza, ci accorgiamo che dei 32671 dati disponibili, ben 31758 li ha forniti la Germania. L’Italia non ha fornito alcun dato. Come si dice, “bene ma non benissimo”, perché poi nello stimare l’assunzione di glutammato da parte, per esempio, di un italiano quando mangia della pasta condita o dei ravioli, si farà di fatto riferimento a ravioli e pasta tedeschi. Il terzo dato che serve a EFSA è una stima di cosa mangiano mediamente gli Europei ogni giorno, divisi per nazioni. Questi dati sono disponibili in un altro database. L’EFSA ha stimato, utilizzando i dati raccolti, il consumo di glutammato per varie fasce di popolazione europea: neonati (da 12 settimane a 11 mesi di età), bambini piccoli (12-35 mesi), bambini (3-9 anni), adolescenti (10-17), adulti (18-64), anziani (&gt;65), facendo scenari diversi di consumo di cibi e bevande considerando l’esposizione sia considerando solo il glutammato aggiunto che anche quello contenuto naturalmente negli alimenti. Le stime dell’EFSA sull’assunzione di glutammato aggiunto al cibo di varie fasce della popolazione europea hanno rilevato che in alcuni casi, specialmente per bambini piccoli e neonati, la soglia di 30 mg/kg viene superata. EFSA è consapevole di sovrastimare il consumo di glutammato, e lo dichiara, ma ancora una volta applica il “meglio prevenire che curare” o, come dicono gli inglesi “better safe than sorry”. Raccomanda quindi la riduzione di glutammato nei prodotti di pasticceria fine, salse, brodi, zuppe, condimenti e prodotti a base di carne. Come ce la caviamo noi italiani? Lo scopriamo leggendo l’appendice F (con l’avvertenza che i calcoli sono stati fatti considerando le composizioni di alimenti tedeschi). Nello scenario più probabile, considerando solo il glutammato aggiunto dalle aziende, in nessuna fascia di età gli Italiani superano la soglia dei 30 mg/kg. Anzi, in vari casi sono molto al di sotto. Questo non mi stupisce: siamo un popolo che ancora cucina e mangia più cibi preparati al momento che quelli confezionati. Gli Italiani adulti consumano ogni giorno 7 mg/kg di glutammato aggiunto. I neonati (da 11 settimane a 11 mesi di età) 5 mg/kg mentre i bambini piccoli (da 12 a 35 mesi di età) 22 mg/kg. Se invece andiamo a considerare anche il glutammato naturalmente presente nei cibi, l’assunzione da parte dei neonati e dei bambini piccoli supera la soglia suggerita dall’EFSA, passando a 147 mg/kg per i neonati e a 41 mg/kg per i bambini piccoli. Come mai? Possiamo solo fare speculazioni (tra l’altro il dato sui neonati è ricavato con un campione di soli 12 soggetti quindi dubito fortemente che sia rappresentativo), ma scommetto la mia confezione di AJI-NO-MOTO che uno dei motivi è la proverbiale spolverata di grana o parmigiano che, a volte anche dietro consiglio del pediatra, mamme e papà Italiani mettono sulla pappa del pupo regolarmente che, grazie proprio al glutammato presente, viene più apprezzata. Glutammato culturale Il fatto che non sia nocivo però non significa che se ne possa abusare. È utile paragonare il glutammato di sodio a un altro sale: quello dell’acido clodridrico, il cloruro di sodio detto anche sale da cucina. Entrambi apportano sodio. Il cloruro di sodio stimola un sapore fondamentale.Anche il glutammato. Il cloruro di sodio intensifica la percezione di altri sapori fondamentali.Anche il glutammato. Il cloruro di sodio è naturalmente presente nei cibi.Anche il glutammato. Troppo sale rovina il cibo.Idem per il glutammato. Il cloruro di sodio è indispensabile al nostro corpo.Anche il glutammato. Se abusiamo del cloruro di sodio ci sono delle controindicazioni.Anche per il glutammato. E così via. Il cloruro di sodio tuttavia è ormai ben radicato nella nostra cultura gastronomica, e non ci verrebbe mai in mente di incolparlo di «alterare la percezione del gusto in modo artificiale». Voi salate l’acqua della pasta, vero? Non state forse alterando di proposito il «sapore vero» della pasta? Alla stessa maniera, anche l’accusa di «mascherare la mancanza di sapore delle materie prime» è debole: sosterreste forse che la farina di grano duro con cui viene prodotta la pasta sia di «bassa qualità» solo perché, cucinata senza sale, è francamente orrenda? (e non vale cavarsela aggiungendo un sugo molto saporito). Mangiatevela voi la pasta cotta nell’acqua senza sale! Alla fine è solo l’abitudine che ci induce a considerare il sale parte integrante di una ricetta e a escludere il glutammato. Il sale lo consideriamo un ingrediente, il glutammato un additivo, ma è solo un pregiudizio culturale. Dario Bressanini P.S. Il blog da leggere su un cellulare è un disastro, lo so (e ormai più del 50% delle visite arrivano dai cellulari!), il sito non è responsive ma non ci posso fare nulla perché non è sotto il mio controllo. Ecco perché sto facendo esperimenti per cercare almeno di cambiare il font e rendere il tutto un poco più leggibile (con poco successo purtroppo). Note [1] Durante il processo di idrolìsi (questo il nome tecnico della reazione chimica che scompone le proteine negli amminoacidi componenti) oltre all’acido glutammico si libera anche la L-glutammina che viene trasformata in acido glutammico. Bibliografia Sano, C. (2009). History of glutamate production. The American journal of clinical nutrition, 90(3), 728S-732S. Mortensen, Alicja, et al. \"Re-evaluation of glutamic acid (E 620), sodium glutamate (E 621), potassium glutamate (E 622), calcium glutamate (E 623), ammonium glutamate (E 624) and magnesium glutamate (E 625) as food additives.\" EFSA Journal15.7 (2017). Beyreuther, K., et al. \"Consensus meeting: monosodium glutamate–an update.\" European journal of clinical nutrition 61.3 (2007): 304-313." },
    { "title": "Il mondo dei Cachi", "text": "Quando ero bambino uno dei frutti che più mi piaceva raccogliere e gustare dal giardino di mia nonna Lucia erano i cachi. Aspettavo con ansia l’autunno per poter vedere quei frutti, rassomiglianti a dei grossi pomodori, tingersi via via di un colore arancione sempre più intenso. Ricordo ancora come, tra cugini, si giocasse ad aprire i semi trovati nei frutti perché all’interno il piccolo germe poteva assumere una forma che a noi sembrava simile a delle posate: forchetta, coltello o cucchiaio. Nei cachi che ora acquisto al supermercato di semi non ce n’è più l’ombra. Nonostante ciò i cachi rimangono tra i miei frutti preferiti. Quando l’albero perde le foglie rimangono i frutti arancioni a maturare sui rami spogli donandogli un aspetto che ho sempre trovato affascinante, un po’ triste ma particolarmente suggestivo.  I cachi, o kaki, sono originari della Cina centro-meridionale dove già 2000 anni fa erano coltivati e apprezzati. Si diffusero poi diventando popolari anche in altri paesi asiatici come il Giappone e la Corea. Vennero introdotti in America e in Europa tra la fine dell’ottocento e gli inizi del novecento. I maggiori produttori mondiali sono la Cina, la Corea e il Giappone mentre in Europa il paese leader è la Spagna. In Italia i cachi vengono coltivati commercialmente principalmente in Emilia-Romagna, in Sicilia, dove è noto il cachi di Misilmeri, ma soprattutto in Campania, specialmente nel salernitano dove sono stati introdotti per la prima volta nel 1916. Le varietà di piante di cachi (Diospyros kaki) sono di solito classificate in due gruppi, quelle astringenti e quelle non astringenti, a seconda della sensazione che proviamo in bocca mangiando frutti non perfettamente maturi. Ricordo bene come da piccolo più volte ho addentato un cachi non completamente maturo solo per ritrovarmi la bocca completamente legata o, come si dice, allappata. Il sapore astringente del cachi – da piccolo dicevo erroneamente caco pensando che cachi fosse solo il plurale – è dovuto a delle molecole chiamate tannini presenti in molti frutti acerbi, ma anche nel tè, nei carciofi, e in altri vegetali. I tannini sono solubili in acqua e quando vengono a contatto con le proteine presenti nella saliva si legano ai recettori del nostro apparato gustativo dando la tipica sensazione di bocca legata. I cachi astringenti contengono livelli molto alti di tannini solubili e non sono quindi consumabili quando la polpa è soda. A mano a mano che il frutto matura e la polpa rammollisce il frutto perde il contenuto di tannini lasciando il posto a un sapore dolce e delicato. Il frutto maturo è particolarmente molle, tanto che solitamente se ne scava la polpa con un cucchiaino svuotandolo come un sacco. Io adoro la sua consistenza ma non a tutti piace. In più il trasporto e la commercializzazione pone degli evidenti ostacoli, data la delicatezza del frutto. Le varietà di cachi non astringenti invece hanno un basso contenuto di tannini anche quando la polpa è ancora soda e si possono sbucciare, tagliare a fette e consumare senza problemi. I “cachi mela” non sono, come alcuni pensano, un incrocio tra il cachi e la mela ma semplicemente una varietà di cachi di tipo non astringente. Le varietà non astringenti hanno, a detta di alcuni (me compreso), un sapore meno interessante. Vi sono varietà come la Kaki Tipo, la più diffusa in Italia, con una biologia piuttosto complessa: se il fiore viene fecondato il frutto perde l’astringenza e possiede dei semi. Se invece non viene fecondato non produce semi ma il frutto rimane astringente sino al rammollimento. Il consumatore però pare prediligere varietà senza semi, ma a polpa compatta facili da sbucciare e mangiare. È possibile ridurre o eliminare la sensazione di astringenza nei frutti sodi rendendo insolubili i tannini, in modo che non possano più legarsi alle proteine della saliva. Il processo di rimozione dell’astringenza si chiama ammezzimento e viene effettuato lasciando il frutto in un’atmosfera satura di anidride carbonica per 24 ore. Visto che a casa non abbiamo a disposizione una stanza satura di anidride carbonica, se avete una pianta di cachi astringenti in giardino e volete provare ad assaggiarli un po’ più sodi, potete provare con la tecnica usata nel nord della Cina, dove i cachi vengono lasciati congelare al freddo dell’inverno per finire la maturazione. Alcuni scienziati giapponesi dell’Università di Yamagata hanno confermato che congelando i frutti e lasciandoli poi scongelare lentamente la sensazione di astringenza scompare. In questa maniera è possibile consumare il frutto anche con la polpa croccante senza aspettare che la maturazione trasformi la polpa soda in un gel morbido e dolciastro, anche se vi confesso che questa è tuttora la modalità con cui io preferisco consumare i miei amati cachi. Alla prossima Dario Bressanini Bibliografia Tanaka, T., Takahashi, R., Kouno, I., &amp; Nonaka, G. I. (1994). Chemical evidence for the de-astringency (insolubilization of tannins) of persimmon fruit. Journal of the Chemical Society, Perkin Transactions 1, (20), 3013-3022. Taira, S., Ono, M., &amp; Otsuki, M. (1998). Effects of freezing rate on astringency reduction in persimmon during and after thawing. Postharvest Biology and Technology, 14(3), 317-324." },
    { "title": "Vita da bollicine", "text": "Sono più di due secoli che la regione dello Champagne produce l’omonimo vino, e lo stesso metodo di produzione -il cosiddetto metodo classico- è usato in altre regioni del mondo, anche in Italia, per produrre ottimi vini con le tanto ricercate bollicine. Ma è solo negli ultimi decenni che gli scienziati hanno iniziato ad investigarne rigorosamente le proprietà usando i più moderni metodi di analisi.  Le bollicine si formano dall’anidride carbonica (CO2) presente nel vino. Una bottiglia di Champagne da 0,75 litri ne contiene disciolta al suo interno circa cinque litri. Alla temperatura di servizio di 12 °C la pressione interna di una bottiglia è di circa sei atmosfere: la pressione che provereste immergendovi in mare a 50 metri di profondità. Uno dei parametri utilizzati per valutare la qualità di un vino frizzante, sia esso Champagne o metodo classico, è il cosiddetto perlage: l’effervescenza dovuta alle bollicine di CO2. Le proprietà delle bollicine di un vino frizzante sono molto importanti nella valutazione di un vino. Oltre alla indubbia funzione estetica le bollicine influenzano in più modi le proprietà organolettiche e sensoriali del vino e sono un parametro fondamentale per valutarne la qualità. Negli ultimi anni alcuni gruppi di ricerca, in Francia e in Italia, hanno cercato di misurare con precisione tutti i parametri chimici e fisici che caratterizzano la vita delle bollicine dalla loro nascita nel bicchiere sino a quando scoppiano. È importante misurare la frequenza di formazione delle bolle nel bicchiere, la velocità di risalita nel liquido e come crescono durante l’ascesa. Arrivate in superficie si può misurare il tempo di persistenza nella collerette –la corona di bollicine che si forma sulla superficie una volta terminata la loro ascesa– e così via. Seguiamo il cammino dell’anidride carbonica durante la produzione, che anche oggi non si discosta molto dal metodo sviluppato empiricamente dal monaco francese benedettino Dom Pierre Pérignon. La prima fermentazione Nella regione dello Champagne si coltivano tre varietà di uva: l’uva bianca Chardonnay e le uve nere Pinot Meunier e Pinot Noir. I mosti di queste uve formeranno la base dello Champagne. Dopo la spremitura degli acini il mosto viene messo in contenitori aperti dove viene aggiunto del lievito (Saccharomyces cerevisiae) per iniziare il primo processo di fermentazione. Durante questo processo, descritto per la prima volta dal chimico francese Joseph-Louis Gay Lussac nel 1810, i lieviti “mangiano” gli zuccheri presenti producendo alcool etilico e anidride carbonica. Poiché i contenitori della fermentazione sono aperti la CO2 è libera di sfuggire e quindi alla fine di questo processo lo Champagne non è ancora effervescente.  La seconda fermentazione Una figura chiave di ogni casa di produzione è lo chef de cave: colui che assembla la cuvée. Ogni inverno degusta i vari vini disponibili e li miscela in modo da ottenere quella combinazione di aroma, dolcezza, acidità e sapore caratteristici di ogni casa di produzione. Questa miscela base è pronta per la seconda fermentazione. Vengono aggiunti zucchero e lievito, la miscela viene posta in bottiglie dal vetro piuttosto spesso, tappate e lasciate al fresco per almeno 15 mesi. In questo periodo il lievito compie il suo lavoro: fermenta producendo CO2 e alcool etilico.  Questa volta però l’anidride carbonica rimane intrappolata nella bottiglia e lentamente si scioglie nel liquido. Il lievito, dopo aver svolto la sua funzione fermentatrice, muore. Anche da morto però fornisce un contributo essenziale: le cellule morte pian piano si dissolvono durante l’invecchiamento rilasciando diverse sostanze chimiche che modificano il gusto del vino. Durante l’invecchiamento le bottiglie vengono ruotate periodicamente per spingere il lievito morto nella zona del collo della bottiglia. Alla fine di questo periodo il collo di ogni bottiglia viene congelato, formando una sorta di tappo di ghiaccio che intrappola il lievito morto. La bottiglia viene aperta e la pressione espelle il tappo di ghiaccio insieme a un po’ di vino. La bottiglia viene rabboccata per rimpiazzare il liquido perso e richiusa. Se avete acquistato una bottiglia di Champagne dieci anni fa e non l’avete ancora aperta vi dovrete aspettare una effervescenza ridotta. Il tappo di una bottiglia di Champagne infatti non è ermetico: la CO2 lentamente, ma inesorabilmente, diffonde dall’interno verso l’esterno e il vino perde progressivamente di effervescenza. Recenti misure hanno mostrato che dopo 10 anni di invecchiamento lo Champagne perde il 30 per cento della CO2 disciolta. Stappiamo la bottiglia Tutta la CO2 accumulata e conservata per anni dentro la bottiglia se ne andrà con un botto (è il caso di dirlo) nel giro di poco tempo una volta stappata la bottiglia e versato il vino nel bicchiere. Questa fase è stata investigata scientificamente da Gérard Liger-Belair e dai suoi collaboratori dell’Università di Reims. Qual è l’impatto sul rilascio di CO2 della forma del bicchiere? È meglio la classica coppa oppure l’altrettanto classica flute? E in che modo dobbiamo versare il vino per fargli perdere meno effervescenza possibile? Liger-Belair ha confrontato due modi di versare il vino. In quello classico, dove viene versato al centro del bicchiere tenuto verticalmente, l’impatto con il fondo del bicchiere genera un moto turbolento nel liquido che contribuisce a velocizzare la fuoriuscita di CO2 e la formazione di schiuma. Liger-Belair ha scoperto che se invece versiamo lo Champagne alla stessa maniera in cui si versa la birra –facendo scorrere il vino lungo la parete del bicchiere tenuto inclinato e progressivamente raddrizzato- la perdita di effervescenza è ridotta perché il moto del liquido è meno turbolento e genera meno schiuma. Versando lo Champagne nel modo classico, in quei pochi secondi il vino perde tanta CO2 disciolta quanta nel dieci minuti successivi. Per mantenere l’effervescenza più a lungo quindi è meglio versarlo come se fosse birra. Anche la forma del bicchiere è importante. La perdita di CO2 infatti non avviene solo tramite la formazione di bolle, ma anche in modo “invisibile” direttamente dalla superficie del vino. Una volta aperta la bottiglia solo il venti per cento della CO2 presente formerà delle bollicine. Il resto se ne andrà per diffusione diretta nell’aria. La superficie a contatto con l’aria è maggiore per la classica coppa rispetto alla flute e questo porta sia ad una maggiore perdita di CO2 sia ad un riscaldamento più veloce. Come si formano le bollicine Le bollicine per potersi formare hanno bisogno di un “aiuto” chiamato centro di nucleazione. Fateci caso: in un bicchiere le bollicine sembrano sempre apparire dalle stesse posizioni. Sul bicchiere sono presenti delle microscopiche fibre tubolari di cellulosa, lasciate magari da uno straccio usato in precedenza. L’aria intrappolata all’interno di queste fibre aiuta le bollicine a formarsi e a distaccarsi una volta raggiunta una certa grandezza. Nei laboratori dell’Università dell’Insubria a Como il fisico Fabio Ferri ha messo a punto una tecnica per misurare le proprietà delle bollicine di un vino. La tecnica si basa sull’uso di un laser elio-neon il cui fascio collimato viene indirizzato sul bicchiere in cui è stato versato il vino. Dalla parte opposta rispetto al bicchiere un sensore raccoglie la luce trasmessa e quella diffusa dalle bollicine in movimento. Una volta che la turbolenza iniziale del liquido si è calmata il sensore comincia ad accumulare i dati. Questi vengono poi elaborati matematicamente per ricavare le grandezze desiderate. Ferri e i suoi collaboratori, facendo esperimenti su spumanti italiani prodotti con metodo classico, hanno osservato che da una singola fibra di cellulosa inizialmente nascono circa 10 bolle al secondo e hanno tipicamente un raggio da 20 a 50 millesimi di millimetro. Le velocità iniziale di risalita è di 2,4 millimetri al secondo ed aumenta a mano a mano che la bollicina risale il bicchiere. La bollicina aumenta anche di volume durante l’ascesa perché altre molecole di CO2 penetrano al suo interno nel loro tentativo di sfuggire dal liquido.  In bocca Le bollicine adempiono ad un compito fondamentale: quando esplodono sulla superficie del vino, o in bocca, rilasciano proprio sotto il nostro naso le molte molecole aromatiche del vino, il cosiddetto bouquet. Anche da questo punto di vista la flute è da preferire perché avendo una apertura ristretta riesce a convogliare verso le nostre narici una concentrazione maggiore di molecole aromatiche volatili. Quando il vino è in bocca le bollicine che si formano sulla lingua agiscono sulle nostre papille aumentando la sensazione di acidità e sopprimendo la dolcezza. In più ricerche recenti hanno evidenziato come la presenza di CO2 esalti la percezione degli aromi presenti. Insomma, dopo più di 200 anni dalla sua invenzione la scienza ha appena iniziato a svelare i segreti dello Champagne e delle sue bollicine. E ora potremo finalmente confrontare le bollicine di un Franciacorta, per esempio, con quelle di uno Champagne, e verificare se davvero, come sostengono i francesi, le loro sono “migliori” perché più piccole. Buon Natale a tutti. Dario Bressanini P.S. se volete c'è anche il mio ultimo video, sull'intolleranza al latte https://www.youtube.com/watch?v=duxtY3bX...  Bibliografia Liger-Belair, G. (2005). The physics and chemistry behind the bubbling properties of champagne and sparkling wines: a state-of-the-art review. Journal of agricultural and food chemistry, 53(8), 2788-2802. Liger-Belair, G., Polidori, G., &amp; Jeandet, P. (2008). Recent advances in the science of champagne bubbles. Chemical Society Reviews, 37(11), 2490-2511." },
    { "title": "Tonica antimalarica", "text": "È il tramonto e il colonnello della guarnigione britannica di stanza ai tropici, infastidito sulla veranda dalle onnipresenti zanzare, discute della politica coloniale dell’Impero con un ufficiale della Compagnia delle Indie Orientali. Entrambi cercano rinfresco dal clima torrido con un cocktail di moda tra i soldati della guarnigione: il Gin tonic, mentre i figli del colonnello bevono acqua tonica. L’assunzione di questa bevanda amara, solo un po’ mitigata dallo zucchero presente, e per gli adulti anche da un po’ di gin e da una spruzzata di limone o di lime, nelle colonie tropicali britanniche e olandesi dell’Ottocento era più che un sollievo dal caldo. Era una profilassi per evitare una delle più pericolose malattie che si poteva contrarre in quei luoghi: la malaria. La sostanza chimica che proteggeva grandi e piccini era il chinino, un alcaloide presente nella corteccia degli alberi di cinchona, o china, la cui polvere era usata da secoli dagli indios nativi del Perù per trattare alcune malattie. Dopo la conquista dell’impero Inca da parte di Francisco Pizarro, nel 1633 il monaco agostiniano Antonio de Calancha ne descrisse per primo le proprietà miracolose nel trattamento delle febbri malariche a Lima, malattia che non era presente nel continente Americano prima dell’arrivo degli europei ma che alcuni medici provarono a trattare con la polvere di corteccia di cinchona, forse per la similarità con le malattie trattate dagli indios. Una leggenda narra di come la polvere sia riuscita a curare dalla febbre malarica la moglie del viceré del Perù contessa Ana de Osorio Chincón e la notizia della sua guarigione arrivò, insieme alla polvere, fino in Europa. Persino a Linneo che diede il nome che ancora oggi usiamo per la pianta. In realtà la storia è inventata e l’introduzione della polvere della corteccia– prima in Spagna e poi a Roma – si deve ai monaci gesuiti. Nei primi decenni del ‘600 la miracolosa polvere venne usata a Roma per curare dalla malaria alti prelati e persino papi. Era chiamata “la polvere dei gesuiti” e la pianta di cinchona era nota come “albero della febbre”. Il chinino, il principio attivo contenuto nella corteccia efficace contro il parassita della malaria (Plasmodium falciparum) è una sostanza estremamente amara che due chimici francesi agli inizi dell’800 avevano scoperto come purificare a partire dalla polvere di corteccia. Era questa polvere che, per evitare la malattia, era prescritta a tutto il personale britannico di stanza nelle colonie tropicali. Per attenuare l’amaro il chinino veniva sciolto in acqua zuccherata. A volte l’acqua utilizzata era frizzante, creando così una versione primordiale di quella che verrà prodotta commercialmente solo a partire dal 1858 da Erasmus Bond, che per primo brevettò un “liquido tonico aerato migliorato”, con l’aggiunta di alcuni aromatizzanti. Il successo commerciale di quella “acqua Indiana” o “acqua tonica di chinino” fu tale che altri lanciarono le loro versioni: nel 1870 la famosa azienda fondata da Jacob Schweppe lanciò la sua famosa “Indian Tonic Water”. Aggiungiamo un po’ di ghiaccio e di gin, una spruzzata di lime o di limone, ed ecco fatto il Gin tonic, un cocktail che negli ultimi anni è ritornato di moda. Il contenuto in chinino delle moderne acque toniche –ormai se ne trovano a decine in commercio– è notevolmente inferiore a quello originale, tanto che nel 2004 tre medici tedeschi hanno voluto verificare, con dei volontari che hanno bevuto un litro di acqua tonica, se i livelli di chinino nel sangue a seguito della bevuta fossero eventualmente sufficienti per una terapia antimalarica. I risultati sono stati che le concentrazioni di chinino attuali non sono sufficienti. I tre scienziati dell’istituto di medicina tropicale di Amburgo suggeriscono quindi, a chi si trovi in paesi a rischio di malaria, di non pensare di venire protetti dalla malattia solo sorseggiando Gin tonic in veranda. Dario Bressanini Bibliografia Urdang, George. \"The legend of Cinchona.\" The Scientific Monthly 61.1 (1945): 17-20. Kaufman, Teodoro S., and Edmundo A. Rúveda. \"The quest for quinine: those who won the battles and those who won the war.\" Angewandte Chemie International Edition 44.6 (2005): 854-885. Rodríguez, Francisco Medina. \"Precisions on the History of Quinine.\" Reumatología Clínica (English Edition) 3.4 (2007): 194-196. Meyer, Christian G., Florian Marks, and Jürgen May. \"Gin tonic revisited.\" Tropical Medicine &amp; International Health 9.12 (2004): 1239-1240." },
    { "title": "Biscotti senza zucchero", "text": "Avete notato che ormai al supermercato è più facile trovare biscotti e frollini “senza qualcosa” che confezioni che mettano in bella vista che cosa contengono?  Gli ingredienti classici sono la farina di frumento, lo zucchero, il burro e le uova, con qualche ingrediente extra per caratterizzare il sapore, ma sempre più spesso il marketing sfrutta la diffidenza di una parte del pubblico verso questi ingredienti per proporre versioni che sono percepite come “più salutari” o “dietetiche”, anche se non è detto che lo siano veramente. Sostituire completamente questi ingredienti lasciando inalterate le proprietà organolettiche è però quasi impossibile. Se burro e uova si possono parzialmente sostituire con altri grassi e altre sostanze leganti, a discapito spesso del sapore, l’ingrediente più difficile da rimpiazzare è sicuramente lo zucchero. Il saccarosio –il suo nome chimico– svolge principalmente la funzione di dolcificare. Ma una proprietà altrettanto importante in pasticceria è quella di conferire la struttura desiderata ai prodotti da forno, una volta evaporata parzialmente o totalmente l’acqua. Il saccarosio cristallizzato infatti agisce da sostegno al resto degli ingredienti –pensate alle meringhe che senza zucchero sarebbero delle frittatine di albume–. Aggiunto in un impasto poi lo zucchero riduce la formazione del glutine. Ecco perché è così importante la quantità di zucchero aggiunto all’impasto di un frollino: questo deve essere friabile, legato debolmente dalle proteine dell’uovo e con poco glutine. Riducendo troppo lo zucchero in una pasta frolla si ottiene quindi un prodotto più duro. Questo è il motivo principale per cui non è possibile sostituire completamente lo zucchero con i vari dolcificanti non calorici disponibili sul mercato: dall’aspartame all’estratto di Stevia alla saccarina. Queste sostanze hanno un potere dolcificante centinaia o addirittura migliaia di volte superiore a quello del saccarosio e quindi sarebbero buone opzioni per ridurre le calorie di un biscotto. Purtroppo però usate da sole non sono in grado di svolgere la funzione strutturale che ha lo zucchero. Ecco perché queste sostanze sono utilizzate principalmente nelle bevande, dove il potere dolcificante è l’unica proprietà che viene sfruttata. Alcuni produttori per ovviare a questo problema utilizzano, al posto del saccarosio, delle molecole chiamate polioli come il maltitolo, il sorbitolo, lo xilitolo e così via. Sono sostanze chimicamente simili agli zuccheri, per cui ne conservano in parte il potere dolcificante mentre contemporaneamente forniscono un apporto calorico, a parità di peso, dimezzato. Hanno però lo svantaggio di essere dei lassativi per cui il loro utilizzo privilegiato è in quei prodotti da consumare in piccole quantità: dalle gomme da masticare al cioccolato. Date le difficoltà di sostituzione, un artificio che a volte vedo impiegato è quello di utilizzare comunque degli zuccheri ma di fornirli in una forma diversa, in modo che non compaiano esplicitamente nella lista degli ingredienti. Molto sfruttati sono per esempio il succo di mela concentrato o il succo d’uva concentrato. Usati principalmente nella preparazione di confetture e marmellate, contenendo grandi quantità di zuccheri, principalmente glucosio e fruttosio, non portano alcun vantaggio dal punto di vista dietetico rispetto all’uso del saccarosio. Altre volte i produttori usano il \"malto di...\". Il malto è il prodotto della germinazione del seme di un cereale come l'orzo, ma anche il riso, il grano o il mais. Nel corso del processo di germinazione, l’amido presente nel seme è parzialmente trasformato in zuccheri, specialmente il disaccaride semplice maltosio. Il malto ha un suo uso in panificazione, ma a volte l'industria lo usa solo come sostituto dello zucchero. Nella preparazione dei biscotti qualche volta lo zucchero viene sostituito con il miele, che gode di una immagine positiva presso i consumatori, ma anche in questo caso si tratta essenzialmente di una miscela concentrata di glucosio e fruttosio, senza alcun vantaggio di tipo dietetico o salutistico. Stesso discorso per zuccheri meno raffinati come il mascobado o muscovado che contiene comunque più del 90% di zuccheri semplici e, a parte un buon aroma, non ha differenze nutrizionali sostanziali rispetto allo zucchero bianco. Insomma, se volete ridurre le calorie forse il modo migliore è mangiare meno biscotti, ma buoni. Dario Bressanini P.S. qui se volete c'è l'ultimo mio video sullo zucchero, dove mostro come si parte da zucchero grezzo e si ottiene quello bianco, con un paio di esperimenti casalinghi. " },
    { "title": "Il valore della quinoa", "text": "Ogni anno un nuovo “supercibo” diventa di moda, mentre un altro cade nel dimenticatoio, solo per essere rimpiazzato a sua volta l’anno successivo da un’altra novità. Il mondo del cibo salutista ha bisogno di nuovi protagonisti ogni anno, nuovi alimenti relativamente sconosciuti –da noi– a cui affidare temporaneamente le speranze di espiare, come fossero bacchette magiche, le nostre pessime abitudini alimentari, con la tacita intesa però di non cambiarle veramente. Una tazza di tè verde ogni tanto, un paio di bacche di goji su una supercoppa di gelato, qualche seme di lino in un’insalata che trabocca di grassi, una grattata di curcuma in un beverone di latte di cocco la mattina a fianco di una brioche al miele vegana con margarina e zucchero muscovado. Questi cibi non hanno nulla di super e i presunti benefici sono pari a zero se, come quasi sempre accade, si sovrappongono solamente a un regime alimentare troppo ricco di grassi, zuccheri e proteine, cioè troppo ricco di tutto, senza invece eradicare qualche nostra brutta abitudine. Ogni tanto però una di queste mode riesce a imporre all’attenzione mondiale un alimento che, seppur non magico o miracoloso, se consumato sistematicamente e in sostituzione di altri alimenti, può avere dei pregi nutrizionali. È il caso della quinoa (pronuncia originale: chìnua) recita un opuscolo pubblicitario. Esagerazione? Cerchiamo, superando con fatica il fastidioso alone creato dal tamtam del salutismo un tanto al chilo, di vedere perché l’ONU ha dichiarato il 2013 “l’anno internazionale della Quinoa” mentre non ha fatto altrettanto per gli altri millemila cibi pseudosalutistici di moda negli ultimi anni.  Storia La quinoa (Chenopodium quinoa) è una pianta consumata da 5000–7000 anni nelle regioni andine di Bolivia, Perù, e Cile, e domesticata da almeno 4000 anni. Gli Inca la chiamavano “la pianta madre” ed era considerata un dono degli dei. I semi tradizionalmente venivano arrostiti, bolliti, aggiunti alle zuppe, e persino fermentati per produrre la chicha, una bevanda andina. In quelle regioni, dove le proteine animali erano scarse, è servita da sostituto proteico per la popolazione più povera e per molti è tuttora la fonti principali di proteine. Dopo la conquista spagnola del Sud America, i conquistadores imposero alle popolazioni soggiogate di coltivare grano, segale e avena invece della quinoa, che venne quindi relegata solo nelle zone dove, a causa dell’altitudine o delle temperature, quelle colture non crescevano, o dove gli spagnoli non erano riusciti ad arrivare. Era considerato dagli invasori europei un cibo per poveri e di bassa qualità. La situazione peggiorò quando la Chiesa Cattolica scoprì che dalla quinoa si produceva una bevanda sacra (il Mudai) usata nelle cerimonie religiose degli indigeni, vietandone quindi la coltivazione. Botanica La quinoa è una dicotiledone appartenente alla famiglia delle Chenopodiaceae, insieme agli spinaci e alle biete. Il suo genoma è stato sequenziato nel 2017. Se si possa considerare o meno un cereale è in larga parte solo una questione di definizione. Il termine cereale non è, strettamente parlando, un termine botanico: storicamente indica dei semi, a prevalente contenuto di amido, che si possono seccare e macinare per ottenere una farina commestibile. Il nome deriva da Ceres, la dea romana della terra e dei raccolti. Secondo questa definizione “operativa” possiamo considerare la quinoa, così come il grano saraceno e l’amaranto, dei cereali. Una definizione più diffusa però, e più recente, tende a chiamare cereali solo dei semi di graminacee monocotiledoni. Quindi grano riso e mais sono cereali, ma grano saraceno e quinoa sono chiamati “pseudocereali”. Poiché la definizione non è botanica ma d’uso, e non ha una grande importanza pratica, in cucina chiamatela un po’ come vi pare. La pianta può raggiungere i 3 metri di altezza e produce semi –per i precisetti: frutti– di vari colori: bianchi, rossi, viola, neri. Cresce in terreni acidi o alcalini e sopporta sia le basse che le alte temperature, prosperando dal livello del mare all’altipiano andino a 4000 m s.l.m. Proteine e valore biologico Nonostante spesso si dipinga la quinoa come un “cibo proteico”, in realtà non ha moltissime proteine. Con il 14% –17% ne ha più del riso ma meno di alcune leguminose come la soia o i fagioli. Si colloca più o meno a pari merito con il frumento duro, ma non contenendo glutine può essere consumata dai celiaci. La caratteristica delle sue proteine, come la chenopodina, è però nel suo “valore biologico”. Vediamo cos’è. Le proteine, che siano di origine vegetale o animale, sono composte (quasi) sempre dagli stessi 20 amminoacidi. Una volta mangiate il nostro corpo le denatura e le scompone nei singoli amminoacidi che usa, alla bisogna, per produrre le nostre proteine –strutturali dei muscoli, enzimi e altro–. Gli amminoacidi però non sono tutti uguali.  Ce ne sono una decina che, nel caso non siano presenti nella dieta, il nostro corpo è in grado di fabbricare a partire da altre molecole. Sono detti “amminoacidi non essenziali”. L’acido glutammico per esempio. Altri 10 invece (o 8 o 9, il numero preciso cambia a seconda delle fonti perché alcuni siamo in grado di produrli ma solo in piccole quantità oppure solo in alcuni periodi) non siamo in grado di sintetizzarli e quindi li dobbiamo necessariamente assumere col cibo. Sono gli amminoacidi essenziali. In mancanza di questi il nostro corpo non può costruire le proteine di cui ha bisogno. Quando mangiamo proteine quindi dovremmo assumere amminoacidi secondo una percentuale che riflette poi l’uso che ne dovrà fare il nostro corpo. Se la dieta è carente di amminoacidi essenziali, anche di uno solo, il nostro corpo si ritrova un surplus di amminoacidi di cui non sa che farsene, perché senza quelli non può funzionare, non può iniziare a produrre proteine, come una fabbrica a cui manca un componente essenziale. E poiché non può costruire usa gli amminoacidi come fonte di energia (con un contenuto calorico uguale ai carboidrati: 4 kcal/g) Alcuni amminoacidi essenziali, come la lisina, sono carenti in molti cereali, mentre la metionina è carente nella maggior parte dei legumi. I cibi proteici quindi non sono tutti uguali, e la percentuale di amminoacidi che viene assorbito nel nostro corpo e utilizzato per produrre proteine è il “valore biologico” (VB). Ecco perché carne e uova hanno un alto valore biologico: perché contengono tutti gli amminoacidi che ci servono per produrre le nostre proteine. Anche la caseina del latte, e dei formaggi, ha un altissimo valore biologico, visto che è il modo escogitato dai mammiferi di dare proteine ai propri cuccioli per farli crescere. Ecco perché in letteratura il valore biologico viene spesso confrontato con quello della caseina, la proteina di riferimento. La quinoa invece, a differenza di altri vegetali, contiene tutti gli amminoacidi essenziali, specialmente lisina e metionina e ha quindi un valore biologico molto alto, il 73%. La carne ha il 74%. Il frumento ha un’altissima quantità di acido glutammico e di prolina, entrambi amminoacidi non essenziali. È invece povero di lisina per cui ha un VB del 49%. Il mais è particolarmente povero di lisina e il suo VB è il 36%. Poiché contiene ottime quantità sia di lisina che di metionina, la quinoa può fungere da buon complemento sia di cereali come il grano o il mais, come detto scarsi in lisina, sia di legumi, solitamente scarsi in metionina. Consumo e produzione oggi In molti paesi dell’America Latina la popolazione più povera ha molte carenze nutrizionali, specialmente i bambini. Una causa della malnutrizione è il fatto che nelle regioni urbane la tendenza attuale è di sostituire i cibi tradizionali, come quinoa, amaranto, kañiwa e tarwi, con pasta e riso d’importazione. Se da noi la quinoa è vista come un cibo esotico supernutriente per consumatori ricchi, raffinati e sempre sul pezzo, da accostare magari in un aperitivo a finger food con gamberi di fiume e bollicine biodinamiche, in quei paesi l’immagine della quinoa è indissolubilmente associata alla povertà, e quindi vi è una spinta a consumare il “cibo dei ricchi”: riso e pasta. I più poveri non sono consapevoli che questo cambio di alimentazione riduce sensibilmente l’apporto nutritivo dato che la qualità delle proteine di grano e riso è inferiore a quella dei cibi della loro tradizione. La popolarità della quinoa nei paesi ricchi ha solo peggiorato le cose: dal 2006 al 2013 i prezzi sono triplicati, e questo rende molto più difficile acquistarla per le fasce più povere delle popolazioni locali, preferendogli i meno cari, ma meno nutrienti, riso e pasta. D’altra parte per chi la coltiva l’aumento dei prezzi ha significato un importante aumento del reddito famigliare: l’altipiano della Bolivia meridionale è considerato la principale area geografica al mondo dove si coltiva la quinoa per soddisfare le richieste mondiali. Insomma, la quinoa ormai è globale, e pochi altri cibi concentrano in sé i vari dilemmi portati dalla globalizzazione.  (video su youtube) Aspetti nutrizionali Troppo spesso si legge che “i legumi possono sostituire la carne”. È una affermazione che va come minimo sviscerata bene perché come ho spiegato molti legumi non contengono tutti gli amminoacidi essenziali. Ma c’è un secondo aspetto da tenere in considerazione: il componente principale dei legumi è l’amido, con le sue 4 kcal/g. Se si cerca di sostituire la carne con dei fagioli, dobbiamo ricordarci di ridurre i carboidrati dato che sono già presenti. E se, come spesso si fa, associamo cereali a legumi, in modo da annullare lo sbilanciamento di amminoacidi, aumentiamo ancora di più l’apporto calorico dovuto ai carboidrati. La quinoa è, come altri semi, ricca di carboidrati. Il 67%-74%, comprendenti amido, fibre e zuccheri complessi. È abbastanza ricca di fibre, 3% – 10%, sia solubili (21%) che insolubili. Le fibre sono quella porzione di carboidrati del cibo che non riusciamo a digerire. La cellulosa contenuta in molti vegetali per esempio. Le autorità sanitarie mondiali sostengono che dovremmo aumentare il consumo di fibre, per le loro proprietà benefiche, ed è per questo che promuovono il consumo di cereali integrali, specialmente in chi consuma troppa poca frutta e verdura. Le fibre solubili si sciolgono in acqua e vengono facilmente fermentate dai batteri nell’intestino dove producono sostanze che pare siano benefiche per noi. La fibra insolubile invece agisce nell’intestino a mo’ di spazzino. L’indice glicemico della quinoa cotta non è alto (53) a causa sia della presenza di grassi che delle fibre. La quinoa è più ricca di grassi rispetto ai cerali, 6%–14%, di cui 70%–90% insaturi, con una prevalenza di acido linoleico (un omega6) con un rapporto di omega6/omega3 di circa 6:1. Il consenso (almeno per ora) della comunità scientifica è che dovremmo ridurre questo rapporto aumentando gli omega3, che hanno proprietà antinfiammatorie, riducendo gli omega6, cha sono invece proinfiammatori. E questo per avere un beneficio rispetto alle malattie cardiovascolari e altro. Contiene calcio, magnesio e potassio in quantità adeguata per mantenere una dieta bilanciata. Se ovviamente come facevano e fanno le popolazioni andine, mangiano praticamente solo quello quindi non è una scusa per abbuffarvi all’aperitivo di cui sopra. Tenete comunque presente che varie analisi del contenuto di minerali hanno riscontrato una enorme variabilità, poiché il contenuto di minerali è ovviamente molto influenzato dal terreno su cui cresce la pianta. Fattori antinutrizionali I supercibi durano come i tormentoni dell’estate, tanto velocemente sono arrivati quanto velocemente escono dal palcoscenico del salutismo dei ricchi occidentali. Altri persistono un po’ di più per essere poi colpiti da qualche nuova ricerca che dimostra come in realtà molte delle presunte proprietà fossero solo millantate e senza prove a sostegno. Come successo recentemente per la curcuma. In altri casi qualche supercibo è invece colpito, dopo l’entusiasmo iniziale, da qualche anatema mediatico quando si scopre che oltre alle sostanze benefiche contiene anche altro che non sembra così benefico. È successo alla soia e più di recente proprio alla quinoa. Saponine. Ecco il nome delle sostanze che dopo la popolarità fulminante rischiano di mettere in crisi l’immagine di questo alimento. Le saponine, come dice il nome, sono sostanze che possono agire da detergenti. Sono spesso presenti nei legumi e ce ne accorgiamo dalla schiuma che producono quando li cuociamo. Nelle piante sono a tutti gli effetti dei pesticidi, utilizzati per tenere lontani i predatori e si usano in agricoltura come antifungini. Le saponine della quinoa infatti le impartiscono un gusto particolarmente amaro e sono contenute tra lo 0.1% e il 5%. Le varietà di quinoa infatti si distinguono in “dolci” (con poche saponine, &lt;0.11%) e “amare” (&gt;0.11%) Le saponine sono tossiche per gli animali a sangue freddo e fino a poco tempo fa erano considerate tossiche anche per l’uomo. In tempi più recenti tuttavia c’è chi ha suggerito che in piccole quantità possano anche essere benefiche nella nostra dieta, aumentando la permeabilità delle membrane. Qualche studio ha riscontrato una riduzione del colesterolo a seguito di assunzione di quinoa, e questa riduzione è stata attribuita alla presenza di saponine. Riduzione comunque da confermare con altri studi. In ogni caso, dal punto di vista gastronomico, le saponine è meglio eliminarle per il loro sapore amaro. Si lavano via in acqua fredda prima della cottura. Nella tradizione andina la si sciacqua in acqua fredda mentre tra le dita si sgranano i chicchi per favorire la separazione della pellicina esterna. La quinoa in commercio ha spesso già subito un trattamento per eliminare almeno parte delle saponine. Industrialmente si eliminano lasciandola a bagno per 30 minuti, e agitandola per 20 alla temperatura di 70 °C. Ma una sciacquata non guasta comunque. C’è poi l’acido fitico, che può intrappolare alcuni minerali rendendoli non più disponibili per l’assorbimento. In questo senso è un fattore antinutrizionale. Il contenuto di acido fitico però è inferiore a quelli di alcuni cereali come il mais, riso e grano per cui non sembrano giustificati particolari allarmismi. Studi nutrizionali Sono stati fatti alcuni studi, sia in vitro, che in vivo che trial clinici, per cercare supporto nelle varie ipotesi che questa o quella sostanza presente nella quinoa (beatine, polifenoli, saponine...) possano avere un effetto positivo o meno su di un organismo complesso. Ma sono troppo troppo TROPPO pochi per cui a mio parere non ha proprio senso parlarne. Siamo fin troppo bombardati da articoli sui media o da guru del salutismo militante dove si magnificano le proprietà di questo o quell’alimento solo in base ai marker ematici di una manciata di topi e test in vitro di nessuna rilevanza pratica. Nessuna. Quindi evitiamo. E infatti la recente rassegna che ho consultato per questo articolo, dopo aver dedicato una paginetta a riassumere i pochi studi effettuati, conclude affermando che Segue il canonico auspicio di effettuare nuovi studi. Che tradotto vuol dire Cucina È ammirevole la dedizione degli scienziati nello scovare piante alimentari poco conosciute ma di ottimo valore nutrizionale, nella speranza che i cittadini dei paesi ricchi, che seguono una dieta troppo ricca di grassi animali e di zuccheri e povera di fibre, possano cambiare radicalmente la propria alimentazione. Sono stati pubblicati centinaia di articoli che analizzano tutte le componenti della quinoa, del tè verde, delle bacche di goji, dei semi di chia, della bacche di akai, del pompelmo, del grano saraceno e così via. Ma ogni singolo tentativo di introdurre stabilmente nella nostra dieta un nuovo alimento si è scontrato con la normale ritrosia al cambiamento. Ma non sempre è così. Le Ande nei secoli scorsi ci avevano già donato non un supercibo ma un cibo superbo, capace non solo di strappare dalla fame milioni di europei ma anche di entrare nella gastronomia di tutto il mondo sotto forma di innumerevoli piatti prelibati: le patate. Ci vollero però alcuni secoli prima che venissero accettate, e questo anche perché in Europa oltre a vederle con sospetto non sapevamo bene come cucinarle (in più c’erano stati casi di avvelenamento da patate crude, e dal consumo della pianta). I primi tentativi di fare del pane di patate furono fallimentari, poiché le patate non contengono glutine. Il mais per confronto venne subito accettato e inglobato nella cucina europea e successivamente africana, perché aveva il vantaggio di poter essere usato in ricette tradizionali in sostituzione di un altro ingrediente (chi la fa più la polenta con il miglio?) La quinoa, come anche l’avocado, sta aspettando la stessa cosa: lo sviluppo di ricette dedicate che ci permettano di adottarlo come “nostro” ingrediente, come abbiamo adottato il pomodoro, le melanzane, il riso e altri cibi. Forse la quinoa non sarà miracolosa come la vogliono dipingere, ma di sicuro merita di restare e di non essere dimenticata come mille altre nel vorticoso mondo delle mode del cibo. Forse non ridurrà il colesterolo e la pressione, ma rimane l’ottimo contenuto di proteine con amminoacidi essenziali, permettendo di raggiungere, in chi vuole ridurre il consumo di proteine animali, il quantitativo necessario di amminoacidi essenziali senza aumentare troppo il contributo dei carboidrati. Alla prossima Dario Bressanini Quinoa alla pilota. Prendete mezzo bicchiere di quinoa per persona, sciacquatela in acqua fredda e mettetela in un pentolino con un bicchiere d’acqua –o con la quantità suggerita dalla confezione–, sale, portate a ebollizione, mettete il fuoco al minimo, coprite con un coperchio e cuocete per 10–12 minuti. Spegnere, altri 10 min. La quinoa avrà assorbito l’acqua. Aggiungete verdure che avete fatto saltare a parte. I tempi di cottura della quinoa variano dai 12 ai 20 minuti, a seconda della varietà e del contenuto di proteine (più proteine contiene e più lunga sarà la cottura). E anche l’assorbimento di acqua varia da 2,5 a 4 volte. Dovete sperimentare quindi non vi scoraggiate se la prima volta vi viene una mappazza che neanche il vostro cane mangerebbe. Note e bibliografia Bastidas, E. G., Roura, R., Rizzolo, D. A. D., Massanés, T., &amp; Gomis, R. (2016). Quinoa (Chenopodium quinoa Willd), from Nutritional Value to Potential Health Benefits: An Integrative Review. Journal of Nutrition &amp; Food Sciences, 2016, vol. 6, num. 3. Vega‐Gálvez, A., Miranda, M., Vergara, J., Uribe, E., Puente, L., &amp; Martínez, E. A. (2010). Nutrition facts and functional potential of quinoa (Chenopodium quinoa willd.), an ancient Andean grain: a review. Journal of the Science of Food and Agriculture, 90(15), 2541-2547. Jancurová, M., Minarovicová, L., &amp; Dandar, A. (2009). Quinoa–a review. Czech Journal of Food Sciences, 27(2), 71-79. Coral, L. L. T., &amp; Cusimamani, E. F. (2014). An Andean ancient crop, Chenopodium quinoa Willd: A review. Agricultura Tropica et Subtropica, 47(4), 142-146. Repo-Carrasco, R., Espinoza, C., &amp; Jacobsen, S. E. (2003). Nutritional value and use of the Andean crops quinoa (Chenopodium quinoa) and kañiwa (Chenopodium pallidicaule). Food reviews international, 19(1-2), 179-189. Credit foto: Bioversity International/S. Padulosi" },
    { "title": "Il burro di arachidi", "text": "Quando ero bambino le chiamavo “spagnolette”. Mi piacevano molto ma le mangiavo quasi solo durante le feste natalizie, quando le ritrovavo in qualche cesto regalo. Altri le chiamavano “noccioline americane”, come Pippo quando le coglieva dalla pianta e le ingoiava per trasformarsi in Superpippo. La pianta di Pippo doveva essere sicuramente speciale perché le noccioline crescevano appese ai rami, mentre l’arachide, –il nome comune dell’Arachis hypogaea, leguminosa originaria del Sud America– in realtà dopo la fecondazione allunga e incurva il peduncolo che sostiene il fiore fino a farlo penetrare nel terreno. Sotto terra – questo significa hypogaea – il frutto si sviluppa sino a generare un baccello che contiene di solito due o tre semi ricoperti di una pellicina sottile. Al raccolto la pianta viene estirpata e i baccelli asciugati all’aria.  Questa pianta, domesticata probabilmente tra il Nord dell’Argentina e il Sud della Bolivia e già consumata da Aztechi e Inca, ora è coltivata in tutto il mondo nelle regioni tropicali e subtropicali ma un tempo, nel 19° secolo, ha avuto una piccola diffusione anche qui in Italia negli orti familiari. Una gran parte delle arachidi coltivate al mondo –42 milioni di tonnellate nel 2014 di cui la maggior parte in Asia e Africa– serve per produrre olio, uno dei migliori per le fritture data la sua stabilità alle alte temperature. Come l’olio di oliva, quello di semi di arachide è costituito prevalentemente da acidi grassi monoinsaturi, circa il 50%, quasi tutto acido oleico, seguiti da un 32% di acidi poliinsaturi (principalmente acido linoleico) e da un 18% di grassi saturi (acido palmitico). Una percentuale simile a quella dell’olio di oliva che contiene un 15% di acidi grassi saturi (acido palmitico). La farina di arachidi, dopo l’estrazione di gran parte dell’olio, ha un buon contenuto proteico e viene spesso usata come mangime animale. Le arachidi vengono usate in molti altri modi. In Italia si consumano più spesso nel periodo invernale, ma sono anche servite, tostate e salate, tutto l’anno come snack da aperitivi. Le arachidi bollite in acqua salata sono uno snack popolare in USA, Asia e Africa. Dopo la scoperta delle Americhe le arachidi sono state portate da Spagnoli e Portoghesi in Africa e Asia, dove sono entrate a far parte delle culture gastronomiche locali e sfruttate per preparare salse e condimenti. La Satay per esempio è una tipica salsa della cucina indonesiana e thailandese, preparata con aglio, arachidi, latte di cocco e altri ingredienti, usata per condire spiedini di carne. In Africa invece le arachidi sono a volte usate, intere o in pasta, per preparare spezzatini di carne mentre negli Stati Uniti sono consumate principalmente sotto forma di “burro d’arachidi”, così chiamato per via della sua consistenza spalmabile. Il burro di arachidi è stato inventato e brevettato nel 1884 da Marcellus Gilmore Edson, triturando le arachidi tostate sino a ottenere una pasta spalmabile. Probabilmente ce n’è un barattolo in ogni cucina statunitense e per i bambini americani il sandwich al burro d’arachidi e gelatina di frutta è l’analogo della nostra fetta di pane spalmata di crema di cacao e nocciole. Preparare il burro d’arachidi a casa è facilissimo: servono solo arachidi, un po’ di sale, zucchero, olio di semi e un frullatore o un robot da cucina. Io uso 200 g di arachidi sgusciate, tostate e leggermente salate; quelle classiche da aperitivo. Se avete delle arachidi non tostate dovete stenderle su una teglia da forno, formando possibilmente un singolo strato, e metterle in forno a 180 °C per 15-20 minuti o fino a quando non saranno diventate un po’ più scure (ma attenzione a non bruciarle). La tostatura distrugge gli enzimi presenti nei semi capaci di degradare i grassi formando col tempo odori sgradevoli. In più le alte temperature producono sapori e aromi più intensi grazie alla reazione di Maillard che avviene tra le proteine e gli zuccheri presenti. Mettete le arachidi in un frullatore o in un robot da cucina e cominciate a tritarle con una serie di impulsi. Quando hanno raggiunto una grana piuttosto fine aggiungete gli altri ingredienti: un paio di cucchiaini di zucchero, o di miele, e un cucchiaino di olio di arachidi, o un altro olio neutro. Se siete partiti da arachidi non salate aggiungete anche un po’ di sale a piacere. Continuate a frullare fino a raggiungere la consistenza di una pasta spalmabile. Conservatelo in frigorifero. Le arachidi contengono molti acidi grassi insaturi. Per questo motivo la pasta risulterà abbastanza fluida e col tempo l’olio si separerà parzialmente. Per ridurre il problema della separazione dell’olio e migliorare la dispersione si può aggiungere della lecitina di soia (0,5% in peso) come emulsionante. Industrialmente, per ovviare a questo problema, si aggiungono spesso degli oli idrogenati, oppure grassi parzialmente saturi come l’olio di palma. L’aggiunta di oli idrogenati nel prodotto industriale risale al 1932 e quel primo prodotto, di nome Skippy, è ancora il leader commerciale. Se, spalmato sul pane, trovate il suo sapore troppo intenso, potete sempre cimentarvi nella preparazione di qualche spezzatino africano o nella salsa tailandese per gli spiedini, o in più tradizionali biscotti e dolci." },
    { "title": "La verità, vi prego, sul mais OGM", "text": "Come ogni estate arrivano le nuove statistiche sull’adozione degli OGM nel mondo raccolte dall’ISAAA e, per reazione, puntuali come il mio raffreddore allergico stagionale, gli immancabili comunicati stampa di chi vede gli OGM come il diavolo in persona, conditi dagli altrettanto immancabili “sondaggi” di Coldiretti. Sono sempre gli stessi: “8 Italiani su 10 …” sia che si parli di gelato, carciofi o, appunto, OGM. Probabilmente hanno un generatore automatico di sondaggi. Giornali e agenzie di stampa ormai non fanno altro che rilanciare meccanicamente i vari comunicati senza mai approfondire. Quindi mi svesto dei panni che ultimamente sono solito portare e invece di bistecche e grano torno a parlare di OGM, facendo il punto sul mais. Usando indegnamente la forma del dialogo perché (spero) sia più sopportabile nella sua lunghezza. Uei, ciao. Senti, ho letto il comunicato di Coldiretti. Mi spieghi un po’ la faccenda del mais OGM? Sì certo, ma ti avviso che se ti aspetti rispostine semplici da me non le avrai. Se inizio a raccontarti la storia devi promettermi di seguirmi fino alla fine. Altrimenti non inizio neppure. Dammi almeno dieci minuti del tuo tempo altrimenti vai altrove a leggerti qualche tweet. Va bene. Promesso. Allora, di che mais si sta parlando? Si chiama “mais Bt”, ed è l’unico OGM autorizzato alla coltivazione in Europa, mentre sono centinaia gli OGM autorizzati all’importazione, commercio e consumo. È il segreto di pulcinella che molti prodotti tipici di cui l’Italia va giustamente fiera, dal Parmigiano reggiano al prosciutto di Parma, sono prodotti da filiere con animali alimentati a soia e mais OGM, importati. Perché si chiama Bt? Perché produce una proteina, normalmente prodotta dal batterio Bt (Bacillus thuringiensis) che agisce da insetticida contro alcuni specifici insetti lepidotteri, ma è completamente innocua per l’uomo e altri animali. Tanto è vero che il batterio – o le spore o la proteina – è il principale pesticida utilizzato in agricoltura biologica. Ma questa proteina che fa? Come ti dicevo è mortale per alcuni insetti. La pianta la produce e si difende da sola dalla piralide del mais, Ostrinia nubilalis, un insetto che scava le piante danneggiandole. Oppure dalla Sesamia nonagrioides, un insetto simile alla piralide. L’uso di questo mais riduce l’uso degli insetticidi che sono usati, anche in Italia, per proteggere il mais. Ma mi fa male? È pericolosa? No, come ho detto è innocua. Se ci fosse qualche rischio dovrebbero probabilmente ritirare dal mercato, per il principio di precauzione, anche la gran parte dei prodotti biologici. Più in generale non c’è più alcun dibattito scientifico sui possibili effetti nocivi di questo OGM nella comunità scientifica. È un dibattito morto e sepolto e le conclusioni condivise dalla comunità scientifica sono che questo mais non è più pericoloso dalla controparte senza quel gene. Anzi, in alcuni casi potrebbe essere più sano per il minor contenuto di micotossine cancerogene. Già che li citi, come mai le associazioni di produttori biologici (e le catene di supermercati) sono contro gli OGM? Certo, potrebbero benissimo stare nel loro brodo. Perché se uno coltiva rapanelli biologici dovrebbe scaldarsi tanto se qualcuno invece coltiva mais OGM? Beh, fatti la domanda, guarda i prezzi dei prodotti bio e datti la risposta   Se le persone hanno paura degli OGM, indistintamente, (ma anche dei prodotti convenzionali, spesso descritti quasi come “tossici”) sono disposte a spendere di più per qualche cosa che percepiscono come meno pericoloso o addirittura “più sano”. Ho detto “percepiscono”, sì. Quindi, dicevi, è sicuro? Almeno tanto quanto il mais non modificato. Purtroppo il dibattito pubblico in Italia è cristallizzato su questioni scientificamente ormai morte e sepolte, come appunto i possibili effetti sulla salute. Ma è ormai riconosciuto dalla comunità scientifica, e scritto in centinaia di rapporti di accademie e istituzioni scientifiche internazionali, che non c’è alcun motivo di considerare un OGM più pericoloso della pianta di partenza solo per il particolare tipo di tecnologia utilizzata per ottenerlo. Il dibattito purtroppo rimane cristallizzato su questi temi (che ripeto sono obsoleti) perché giocare sulla paura delle persone è l’unico modo per mantenere paralizzato il pubblico, e di conseguenza la politica. Ma allora quello studio che dimostrava una pericolosità per l’uomo? I topi deformi? Tutti i vari allarmi mediatici si sono poi rivelati delle bufale, o pieni di errori, per cui la comunità scientifica li ha poi criticati e smentiti. Ma a livello mediatico servono per mantenere alta la tensione. Non importa se poi vengono sconfessati. L’effetto c’è stato. Chi legge le smentite? E poi ti rimane sempre un po' di dubbio no? È umano. È una tecnica comunicativa ben consolidata. Alcuni studi poi sono addirittura risultati finanziati da grandi catene di supermercati, tu pensa. Comunque ragiona: tutto il dibattito pubblico in Europa verte sulla coltivazione, non sul consumo. La UE ha ritenuto che questi OGM non pongano problemi per il consumo sia degli animali che dell’uomo. Quindi sono argomenti da fumo negli occhi. Tutto chiacchiere e distintivo. Tanto è vero che mica nessuno si sogna di chiedere un blocco delle importazioni. Ma la biodiversità di cui tanto parlano? Se mi avessero dato un euro ogni volta che qualche personaggio pubblico cita a sproposito la biodiversità ora sarei ricco. Consiglio ai giornalisti: la prossima volta che intervistate qualcuno sugli OGM e questo esprime preoccupazioni sulla biodiversità, abbiate il coraggio di metterlo in difficoltà: “mi scusi, ma lei cosa intende esattamente con biodiversità e perché mai il mais Bt la metterebbe a rischio?”. Ma quindi non è importante la biodiversità? Certo che è importante, ma in altri contesti, e bisogna capire bene di cosa si parla. Ci sono vari significati che si possono dare al termine ‘biodiversità’ e si deve capirne il contesto. Può indicare il numero di specie viventi in una certa area, per esempio un campo coltivato. Da questo punto di vista l’agricoltura stessa è nemica della biodiversità, perché se in un campo coltivo cavolfiori riduco quasi a zero il numero di altre piante (che normalmente l’agricoltore non vuole e le chiama “erbacce”) e riduco anche il numero di insetti che vivevano nutrendosi di quelle piante e di animali che mangiano quegli insetti. Per non parlare degli animali che uccido con gli insetticidi. Un campo incolto ha molta più biodiversità con uno coltivato. Ok, ma quindi com’è la biodiversità in un campo di mais Bt? Beh, rispetto a un campo convenzionale irrorato di insetticidi teoricamente ne ha di più, visto che gli insetticidi uccidono normalmente un gran numero di specie di insetti mentre le proteine del Bt sono molto specifiche. Le coccinelle, per esempio, non vengono uccise. Solo la piralide e pochi altri insetti. Ma il mais Bt è uno solo? Non si riduce comunque questo tipo di biodiversità? No, sono centinaia di varietà diverse ma tutte accomunate dal gene proveniente dal Bt. Tecnicamente si parla di “evento”. Questa “leggerezza linguistica” tipica (purtroppo) degli scienziati quando si parla di OGM fa erroneamente sembrare che si produca una sola varietà di mais (o di soia, o di altri OGM) ma non è così. Quindi anche la “biodiversità genetica” è salvaguardata. E comunque questo tipo di biodiversità è preservata non sui campi coltivati ma nelle banche dei semi e del germoplasma. Dal punto di vista di questa biodiversità si dice che gli OGM sono neutri, non la alterano. Ma quindi quando sento che l’uso del mais Bt danneggerebbe la biodiversità dei nostri prodotti alimentari? È una cazzata. Prima di tutto perché proprio non ha senso parlare di “biodiversità” parlando di prodotti alimentari. I termini scientifici andrebbero usati in modo corretto. \"Chi parla male pensa male\" (cit.). E poi perché come ho detto i nostri formaggi, salumi, carne, uova, latte, yogurt e prodotti animali in genere, anche DOP, sono già prodotti con animali alimentati a OGM. Quindi di che cosa stiamo parlando? Mi vuoi dire che in un supermercato italiano posso trovare prodotti OGM? Certamente. Se cerchi bene trovi anche del mais OGM. Io l’ho trovato. E qui un altro prodotto. Se un prodotto è OGM è obbligatorio scriverlo in etichetta. Se invece ti stai chiedendo come mai sull’etichette di formaggi e salumi non trovi scritto “Prosciutto da maiali alimentati con mangimi OGM” è perché la regolamentazione europea lo permette. E quindi non lo fa nessuno. Ma dato che almeno l’80% dei mangimi animali italiani sono a base di OGM, pensa a quante etichette vedresti se fosse obbligatorio metterlo in etichetta. Ma il glifosato? Parlando di questo mais OGM c’entra come i cavoli a merenda. Anche qui, se prendessi un euro per ogni citazione “ad minchiam” di un diserbante, come è il glifosato (o se preferite all’inglese “glifosate”) quando parliamo di OGM che non c’entrano nulla con la resistenza ai diserbanti sarei già ricco. Se qualcuno in una discussione cita a sproposito il glifosato vuol dire che o è ignorante in materia oppure mente sapendo di mentire. In ogni caso, signori giornalisti, ancora una volta siete invitati a chiedere al politico di turno, o al presidente dell’associazione X: “Senta, ma mi spieghi un po’ cosa c’entra un diserbante con questo mais,” Ma quindi spesso mi hanno raccontato delle balle? Beh sì. D’accordo, può essere. Ma perché mi dovrei fidare di quello che dici? Infatti non “devi”. Ci mancherebbe! Nella scienza non ci si deve “fidare” di nessuno. Ma se vuoi approfondire personalmente l’argomento, come ho fatto io perché non mi fidavo di quello che leggevo sui giornali (e a posteriori avevo ragione, lasciamelo dire) puoi iniziare a leggere questo rapporto della Accademia Nazionale delle Scienze USA. Puoi partire da qui perché è un riassunto di migliaia di pubblicazioni scientifiche (diffida sempre di chi basa i propri argomenti su un singolo articolo, fosse pure pubblicato su Nature o Science, per non parlare dell’opinione di singoli individui, premi Nobel, singoli scienziati oppure medici). Sono 607 pagine. Buona lettura. Hai bamblinato troppo. Give me the numbers! Hai ragione, ci vogliono i numeri per discutere di qualsiasi tema scientifico. Ma ho aspettato perché purtroppo molti non sopportano i numeri, le discussioni quantitative. E quindi se avessi iniziato con quelli mi sarei perso il 95% dei lettori subito. Oh, bene. Quindi, questo mais Bt è un fallimento in Europa giusto? “Storico flop” dice Coldiretti. Beh, se parliamo di fallimento politico certamente. Perché in molte nazioni europee, compresa l’Italia, non è possibile coltivarlo (però lo importiamo, l’ho già detto). E questa è una decisione politica. Però ovunque sia stata data la possibilità legale di coltivarlo, questo è stato adottato con piacere dagli agricoltori. Come in Spagna. E così sarebbe anche in Italia. Non a caso l’Associazione Italiana Maiscoltori ha più volte chiesto di poter coltivare il mais Bt. Senza successo. E quindi? E quindi le percentuali di crescita o decrescita nella UE hanno di per sé poco significato: non misurano tanto la propensione degli agricoltori alla coltivazione di OGM quanto gli effetti del clima politico, che influenza le scelte economiche e commerciali attraverso l’autorizzazione o meno a coltivare determinati OGM. Nella UE solo la Spagna ha coltivazioni importanti di mais OGM quindi in realtà si sta parlando solo di quello, della coltivazione di mais Bt in Spagna. E basta. E le variazioni percentuali di ettari coltivati a mais Bt si devono ovviamente interpretare anche alla luce dell’andamento generale della coltivazione del mais, che varia di anno in anno come tutte le altre colture. Ma insomma, questi numeri? Eccoli. Nel 2017 la Spagna ha coltivato 124.227 ettari di mais Bt. Nel 2016 ne aveva coltivati 129.081 Ah ecco, un calo netto del 3,8%. Ha ragione Coldiretti! Muti gli scienziati!1‼ Beh sì, 100*(129081-124227)/129081 = 3,76. Però sai come si dice: “CI sono tre tipi di bugie. Le bugie semplici, le dannate bugie e la statistica”. Funziona così la disinformazione: se qualcosa tira acqua al tuo mulino la citi, altrimenti no. Che penseresti se io lanciassi un dado e ti comunicassi il risultato tutte e solo le volte che esce un numero dispari? Se vai a vedere i comunicati stampa dello scorso anno vedrai che non hanno dato lo stesso spazio alla notizia che le coltivazioni in Spagna erano passate da 107749 a 129081, con un aumento del 20%. Notizia che invece, specularmente, si trovava enfatizzata in molti siti pro-OGM. E l’anno prima ancora Coldiretti faceva notare come ci fosse stato un calo del 18% (“Flop OGM”, adorano la parola \"Flop\") rispetto all’anno prima. Mi stai confondendo con tutti questi numeri. Fammi CAPIRE! Hai ragione. Un grafico è meglio di cento parole e mille numeri, quindi ora ti mostro il grafico dell’andamento della coltivazione di mais Bt in Spagna a partire dal 1998, anno della prima coltivazione.  Sbam! Già. Il trend generale è sicuramente in crescita. Segno che gli agricoltori spagnoli sono soddisfatti. Cosa per altro confermata da vari sondaggi locali. Fino al 2013, anno di adozione record, il mais OGM in Spagna è cresciuto. Successivamente pare essersi stabilizzato, fluttuando attorno a un valore medio. Fonte: http://www.mapama.gob.es/es/estadistica/... Però nel 2017 è diminuito! Sì certo, ma tieni conto che è dal 2013 che l’area totale coltivata a mais è in diminuzione. Sono le normali dinamiche del mercato. Quest’anno coltivo mais ma magari l’anno prossimo coltivo altro perché mi conviene di più. Quindi se vogliamo capire davvero se il mais Bt convenga (e piaccia) o meno agli agricoltori spagnoli è più utile guardare la percentuale di adozione rispetto alle superfici totali coltivate a mais, piuttosto che i numeri assoluti. Vabbè, ormai sono rassegnato, risparmiami il grafico degli ettari totali di mais e vai al punto Eccolo il punto, ma ti ricordo che mi hai chiesto tu i numeri. E hai fatto bene perché di leggere discorsi “un tanto al chilo” non se ne può più. Questo è il grafico della percentuale di mais Bt in Spagna rispetto al totale. Ho preso i dati dal ministero dell’agricoltura e ambiente spagnolo.  Come vedi nel corso degli anni sempre più maiscoltori spagnoli hanno adottato il mais OGM che nel 2017 è arrivato a circa il 37% del totale. Questo sicuramente non l’hai letto nel comunicato di Coldiretti. No, in effetti no Pensa che nonostante nel 2017 in valore assoluto gli ettari di mais Bt siano diminuiti, così come sono diminuiti gli ettari totali, l’adozione è addirittura un po’ aumentata rispetto al 2016. Ma non è il 100%! No, è non ha senso che lo diventi. Per due motivi. Il primo è che i semi OGM costano di più di quelli convenzionali. Scusa un attimo prima che continui: non è che ti devo spiegare che anche chi semina mais convenzionale nel 99,9% dei casi lo compra ogni anno sempre dalle stesse multinazionali sementiere vero? Che vendono mais OGM, mais convenzionale o persino mais biologico. Lo sai vero che i maiscoltori mica si fanno i semi da soli, no? Quella è l’immagine oleografica immaginaria del tipico cittadino che a malapena tiene la piantina di basilico sulla finestra ma si vanta di fare urban agriculture. Ahem, coff coff, no no figurati! (però il mio basilico antic…) dicevi? Dicevo che poiché i semi OGM costano di più degli altri, li comprano solo gli agricoltori che ritengono di ricavarne un vantaggio. Per esempio coloro che coltivano in zone a più alta infestazione di insetti parassiti. In particolare agli spagnoli interessa tenere sotto controllo Sesamia nonagrioides. Se l’infestazione è bassa o se il costo degli insetticidi convenzionali è più basso del costo aggiuntivo dei semi ogm o se i prezzi di mercato del mais sono bassi non conviene coltivare mais Bt. Non a caso in Spagna l’adozione di questo mais è concentrato nel Nord Est, nella valle dell’Ebro, dove più di tre quarti del mais è OGM. Evidentemente altrove non necessariamente conviene. Mica sono scemi gli agricoltori. Vuoi vedere i dati? No no grazie, ci credo. La seconda ragione qual è? Beh, quel mais è vecchio. Obsoleto. In realtà mi stupisco che venga ancora coltivato. Ma d’altra parte in Europa non ne hanno approvati altri quindi non è che ci siano molte alternative. Non capisco, che vuol dire che “è vecchio”? È il mais coltivato per la prima volta nel 1996 in USA. 22 anni fa. Ormai negli USA non lo coltiva praticamente più nessuno perché ne sono stati sviluppati altri più performanti. Quasi tutte le varietà coltivate di vegetali, quelle che poi compri al supermercato, durano solo pochi anni per poi essere rimpiazzate da altre con caratteristiche migliorate. Tu non te ne accorgi perché non lo scrivono, e pensi di mangiare le stesse melanzane che mangiava tua nonna. Ma non è così. Quando compri una scatola di riso Arborio non crederai davvero di mangiare quella varietà vero? Ma sto divagando. Già. Arriva al punto! Brevemente: la Spagna inizia nel 1998 a coltivare mais Bt. Ma non quello che usa oggi. Nel 1997 l’Unione Europea aveva approvato il mais Bt evento 176, sviluppato dalla multinazionale svizzera Syngenta. In Spagna ne piantano 22.000 ettari (col nome commerciale di Compa CB). L’adozione è piuttosto bassa, il 5%, e rimane tale fino al 2003. Intanto la UE ha approvato un altro mais Bt: il mais MON810 sviluppato dalla Monsanto. Gli agricoltori spagnoli iniziano a coltivare quello, migliore del Bt176 che verrà abbandonando e poi tolto dal mercato. Nel 2006 è circa il 16% del mais spagnolo. E poi come hai visto nel grafico qui sopra continua a crescere, anche se non in modo rapidissimo. Segno che non ha le caratteristiche adatte per essere appetibile da molti più agricoltori. D’altra parte, come ti ho detto, l’Unione Europea per dissidi politici interni a un certo punto ha smesso totalmente di approvare nuovi OGM per la coltivazione. Mentre ha continuato ad approvarne per l’importazione e il consumo interno. Altrimenti come faceva a produrre tutti i suoi prodotti tipici? Ma quindi all’estero ce ne sono altri che noi possiamo importare ma non coltivare? Certamente. Mettiti comodo che ormai ti spiego tutto fino alla fine. In fondo l’hai voluto tu. Quello che vedi è il grafico con le percentuali di adozione del mais Bt in USA a partire dal 1996, quando è stato coltivato per la prima volta (fonte:USDA)  Come vedi è cresciuto fino al 1998, poi è calato ed è rimasto costante fino al 2001. Segno che la maggior parte dei maiscoltori americani non lo riteneva poi tanto interessante. L’adozione del cotone Bt per esempio è stata molto più rapida. Solo dopo il 2002 è ricominciato a crescere. Vuoi sapere perché? Aspetta! Cresce ma poi cala fino ad arrivare quasi a zero. Hanno ragione: è un fallimento anche in USA! Sveglia!11!! Calma, fammi prima spiegare l’aumento che mi serve da chiusa per il discorso del mais spagnolo. Hanno adottato quel mais solo gli agricoltori che avevano forti problemi di attacchi di piralide. Chi non aveva grossi problemi con la piralide (un aspetto che dipende molto dal clima) non lo ha coltivato, perché magari aveva problemi con altri insetti contro cui il MON810 era inefficace, o aveva in generale poche difficoltà dagli insetti e invece il problema principale erano le erbe infestanti. Vuoi sapere cosa è successo nel 2002? Non credo di poterti impedire di dirmelo, vero? Ovviamente no   . Nel 2002 è stato annunciato un nuovo mais Bt con un nuovo evento, il MON863, disponibile dal 2003, che proteggeva le piante nei confronti di un altro insetto che assillava i maiscoltori: la diabrotica (Diabrotica virgifera virgifera). Chi aveva problemi di diabrotica ha iniziato ad usarlo, contribuendo ad aumentare l’adozione del mais Bt. Questo mais, come altri che sono seguiti, non è mai stato autorizzato per la coltivazione nella UE. Ecco perché prima ti dicevo che in Spagna hanno a disposizione solo quella vecchia carretta, e se la fanno andare bene. Va bene, ammetto che il mais resistente alla Diabrotica potrebbe essere interessante persino da noi. Ma non capisco perché nel grafico che mi hai mostrato l’adozione cala quasi a zero. Non dirmi che in USA ora è tutto mais biologico? Ma figurati! Guarda, questo è il grafico dell’adozione di tutto il mais OGM in USA   Da qualche anno è stabile al 92%. Probabilmente ha raggiunto la saturazione. Non capisco. Ma il grafico di prima scendeva… Quello era il grafico del solo mais Bt. Esistono anche altri tipi di mais geneticamente modificati, mai approvati alla coltivazione in Europa. Ti dicevo prima che per alcuni agricoltori il problema sono le erbe infestanti, e infatti anche l’adozione del mais solo tollerante agli erbicidi (HT) è aumentato nel tempo.  Ho capito. Anche questo dal 2007 diminuisce. Lasciami indovinare: c’è un terzo tipo di mais OGM. Indovinato. Sono sempre più diffusi gli OGM che possiedono caratteristiche diverse. Ora è sul mercato anche un mais che sopporta meglio la siccità per esempio. Praticamente tutti i coltivatori poi hanno problemi con le erbacce, e non a caso il 50% dei pesticidi usati al mondo sono diserbanti, quindi sono diventati sempre più utilizzati i mais che combinano la resistenza agli insetti, o altre caratteristiche, con la tolleranza a vari diserbanti ad ampio spettro. Si chiamano “stacked”, “impilati”. Eccoti il grafico.  Lo so, lo so! Questi non si possono coltivare in Europa ma li importiamo. Bravo! Come ti ho detto quel vecchio mais Bt che non resiste neppure alla diabrotica è l’unico OGM coltivabile in Europa. Almeno per ora. Le multinazionali non saranno contente hehehe! (Sai, non mi stanno simpatiche) Guarda, magari mi sbaglio ma secondo me almeno per mais e soia se ne fregano. Noi, intesi come Unione Europea, acquistiamo comunque un sacco di mais e soia OGM. Che poi siano coltivati in Europa oppure altrove, quei semi le multinazionali li hanno venduti comunque, no? E una volta venduti a loro cosa interessa che siano coltivati e utilizzati in Europa, oppure coltivati in Brasile, Argentina e USA e poi utilizzati in Europa? Si chiama globalizzazione. In effetti… Comunque con tutto quel mais resistente agli erbicidi l’uso di diserbanti sarà schizzato In realtà no. Almeno sul mais. Non è che prima non si usassero i diserbanti. Semplicemente se ne usavano altri. I dati dell’USDA indicano che dal 1996 l’uso dei diserbanti sul mais è diminuito, per poi tornare ad aumentare un po’.  Però se vogliamo parlare di diserbanti dobbiamo stare qui un altro paio di ore, visto che comunque non ha molto senso confrontare e misurare i diserbanti a peso, senza conoscere il loro effetto e la loro tossicità. Hai un altro paio d’ore? No, per oggi ho già dato. Ecco. Anche perché, come tu hai ricordato, non sono coltivabili in Europa e quindi sono discorsi un po’ lontani dalla nostra realtà. Non i diserbanti eh, quelli ovviamente li utilizziamo. Intendo gli OGM resistenti ai diserbanti. Che comunque importiamo. Ma mi sto ripetendo. È l’età. E poi comunque coltiviamo anche noi in Italia piante rese resistenti ad alcuni diserbanti. Come il riso. O il girasole. Nel 2015 una risaia italiana su tre coltivava riso con un gene per resistere a un diserbante. Però non è un OGM. Ma ne parliamo un’altra volta. Grazie per l’esauriente spiegazione. Ci abbiamo messo più dei 10 minuti che avevi detto, e non sono convinto di aver colto proprio tutto. Ma grazie. Prego. Mi piace raccontare cose che difficilmente si trovano spiegate altrove. Altrimenti mi eviterei la fatica. Tu sai che il “Ki ti paka” è dietro l’angolo, vero? Non appena si diffonderà in rete questo pippone che hai scritto qualcuno ti accuserà di “Lesa coldirettità” per chissà quali loschi motivi. Beh (facendo spallucce), sai cosa scrissero Fruttero e Lucentini ne “La prevalenza del cretino”? «Sconfiggerlo [il cretino] è ovviamente impossibile. Odiarlo è inutile. Dileggio, sarcasmo, ironia non scalfiscono le sue cotte d'inconsapevolezza, le sue impavide autoassoluzioni. [..] Il cretino è imperturbabile, la sua forza vincente sta nel fatto di non sapere di essere tale, di non vedersi né mai dubitare di sé. Colpito dalle lance nostre o dei pochi altri ostinati partecipanti alla giostra, non cadrà mai dal palo, girerà su se stesso all'infinito svelando per un istante rotatorio il ghigno del delirio, della follia». Ma a te cosa ti frega di assumerti la bega di stare lì a spiegare il mais OGM? Guarda [canticchiando un medley], godrei molto di più nell’occuparmi di cottura delle bistecche, o al limite di cristalli di sale. Ma sui giornali, con Coldiretti che pontificava, Greenpeace fra l'assenzio cantava, mi sono stufato di sentir sparare cazzate. Io scrivo quando posso e come posso, quando ne ho voglia senza applausi o fischi. Vendere o no non passa fra i miei rischi. E quindi tiro avanti e non mi svesto del camice che son solito portare. Ho tante cose ancora da raccontare per chi vuole ascoltare, e arrivederci a presto! Dario Bressanini" },
    { "title": "La Dieta dei Gruppi Sanguigni", "text": "Ho il sangue di gruppo O Rh- e mi hanno detto che devo mangiare bistecche come se non ci fosse un domani. Però devo evitare l’oca e mi devo scordare i bucatini all'amatriciana. Ma sarà vero? Me l’avete chiesto in tantissimi in questi anni e il momento è arrivato. Oggi affrontiamo l’argomento della cosiddetta “dieta dei gruppi sanguigni”. Per esperienza so bene che questo è un argomento che potrebbe scaldare alcuni animi. Ricordo a chi è capitato qui per la prima volta che: 1) Gli interlocutori, le persone, si rispettano. Le idee invece, come è giusto che sia in un blog scientifico, si possono (devono) discutere. E non si porta alcun rispetto alle idee. Devono restare in piedi con la loro forza, altrimenti è giusto farle a pezzi. 2) Obiezioni ingenue come \"ah ma con me funziona\" qui (è un blog scientifico, ricordatevi) non hanno alcun valore. (Vedi la seconda parte dell'articolo) 3) Neppure \"devi studiarla [la teoria/dieta/idea/...] prima di parlarne\" ha dignità da queste parti. Ricordatevi che nella scienza l'esperimento, se riproducibile, batte qualsiasi teoria. Figuriamoci una semplice narrazione. (Come per altri articoli del blog esiste anche la versione video, accessibile cliccando l'immagine qui sotto)  Il nostro sangue viene classificato in vari gruppi a seconda del tipo di molecole che sono presenti sulla superficie dei globuli rossi. Esistono molte classificazioni ma la più nota è quella ABO: il gruppo è determinato dagli zuccheri legati a una particolare proteina – chiamata antigene H – ancorata alla superficie dei globuli rossi. Semplificando, se il sangue è di gruppo A una certa molecola è legata a quella proteina, se è B ce n’è un’altra, se è AB ci sono entrambe e se è O nessuna. Conoscere il gruppo sanguigno è importante. Per una trasfusione per esempio. Oppure per dei genitori per capire se il sangue di un nascituro è compatibile con quello della madre. Il primo autore ad avere avuto un enorme successo con l’idea di associare una dieta specifica a ogni gruppo sanguigno della classificazione ABO (ma non le altre) è stato Peter D’Adamo, un naturopata. Nel 1996 ha pubblicato un libro di enorme successo: “Eat Right for Your Type”, cioè “mangia nel modo corretto a seconda del tuo gruppo sanguigno”. Pensate che è stato tradotto in più di 60 paesi e ha venduto più di 7 milioni di copie. In Italia questo regime alimentare, un po’ adattato, è diventato famoso grazie a un libro pubblicato nel 2012 dal dottor Piero Mozzi e alle sue innumerevoli apparizioni televisive. La narrazione  Secondo D’Adamo il gruppo sanguigno contiene una sorta di ricordo codificato del comportamento e della dieta che seguivano gli uomini nel momento in cui quel gruppo sanguigno è apparso. Perché – certamente – è una cosa scientificamente accertata che nel corso dell’evoluzione delle specie i vari gruppi sanguigni siano apparsi in momenti diversi. Secondo la narrazione di questo regime alimentare il gruppo O è quello più antico, il gruppo sanguigno ancestrale, quello dell’antenato cacciatore-raccoglitore. Quindi chi possiede il gruppo O – “il cacciatore” – dovrebbe mangiare il più possibile quello che mangiavano quegli esseri umani: carne. L’agricoltura non era ancora stata inventata quindi niente spaghetti. Il gruppo A, sempre secondo questa narrazione, si sarebbe evoluto più o meno in concomitanza dell’invenzione dell’agricoltura e quindi la persona di gruppo A – ”l’agricoltore” – dovrebbe prevalentemente mangiare vegetali e poca carne. Sempre secondo questa linea il gruppo B, evolutosi nelle tribù nomadi che consumavano latte e latticini – “il nomade allevatore” – dovrebbe consumare latte e latticini e trarne beneficio. Il gruppo AB è un mix tra A e B. Ci sono poi altri dettagli, come alcune molecole contenute in alcuni cibi chiamate lectine, che però sono abbastanza irrilevanti. Partiamo dall'inizio Ma è vero che il gruppo O è quello più antico? Beh non pare proprio. I geni che regolano il gruppo sanguigno ABO esistono anche in molte altre specie di animali vertebrati. Gli studi più recenti mostrano che nei pesci i geni per gli antigeni A e B non sono presenti, ma lo sono invece nelle rane. Questo significa che l’apparizione dei gruppi sanguigni è avvenuta probabilmente dopo la separazione tra i pesci e gli anfibi. Gli studi mostrano che la differenziazione in gruppi A e B è apparsa presto nell'evoluzione delle specie, probabilmente subito dopo la comparsa del gene ABO negli anfibi. Troviamo i gruppi A e B in molte specie: cani, cavalli, ratti, panda, rane, conigli, pipistrelli e altri. Il gruppo O è apparso successivamente, come mutazione degli alleli di tipo A e B. Quindi se vogliamo è l’ultimo, non il primo ad essere apparso. Il primo pare essere il gruppo A, poi il B e infine lo O. In ogni caso quando è apparso il genere Homo c’erano già tutti i gruppi: O, A, B e AB. Quindi gettiamo subito alle ortiche la narrazione del gruppo zero “più antico” e quindi “mangiacarne”, del gruppo A “agricolo” e quindi “mangiaverdure” e così via. Tutta roba senza alcun supporto scientifico. Ma anche se i gruppi fossero apparsi come racconta la narrazione, non avrebbe comunque alcun senso. Non c’è alcun motivo di associare temporalmente l’apparizione di un gruppo sanguigno con quello che gli uomini mangiavano all'epoca. Supponiamo che per una mutazione genetica, che può certamente avvenire, domani nasca il gruppo Z. Forse questi umani dovrebbero mangiare esclusivamente pizza, hamburger e patatine di McDonald perché questa è l’epoca del fast food? Capite che la cosa non ha alcun senso logico? Tuttavia, anche se la teoria è priva di senso, magari la dieta è azzeccata per qualche motivo sconosciuto. Nella scienza l’assenza di una spiegazione non può mai essere presa come prova di inesistenza di un ipotetico fenomeno. La cosa giusta da fare è prima capire se il fenomeno esiste realmente, e poi eventualmente cercare una spiegazione. Quindi facciamoci delle domande e indaghiamo. L'indagine preliminare Chiediamoci: la dieta è palesemente insensata o potrebbe valere la pena indagare scientificamente? Ci sono pseudoteorie scientifiche per cui non vale neppure la pena di perdere tempo. Per esempio se violano qualche principio scientifico fondamentale come quello della conservazione dell’energia. Oppure pensate all'astrologia. In questo caso ci poniamo la domanda preliminare: “è completamente da escludere che il gruppo sanguigno possa avere a che fare in qualche modo con la salute e quindi di riflesso con l’alimentazione?”. Vale la pena perdere del tempo per indagare? Per rispondere a questa domanda dobbiamo cercare degli articoli scientifici. Ci sono molti modi per cercarli, quello più semplice per i non addetti ai lavori è usare Google Scholar, la versione “accademica” di Google. Quando si cercano pubblicazioni su un argomento scientifico una cosa che trovo utile è partire da una “rassegna sistematica” (in inglese “Systematic Review”). Sono articoli riassuntivi dedicati a un singolo argomento in cui gli autori si sono presi la briga di leggersi tutti gli articoli scientifici pubblicati che parlano di quell'argomento (spesso molte centinaia), metterli nel contesto giusto, rilevare se ce ne sono di scarsa qualità, annotare studi che portano risultati in contraddizione tra loro, e alla fine distillare una conclusione che dovrebbe essere il miglior riassunto, al momento, su un certo argomento tenendo conto dell’opinione della comunità scientifica nel suo complesso e non del singolo scienziato Pinco o Pallino. Questo è utilissimo in campi dove esistono studi contrastanti o dove le evidenze scientifiche non sono solidissime. Vediamo cosa troviamo se ci limitiamo al cancro. Cercando “Blood type” “Cancer” “Systematic Review” troviamo una una rassegna sistematica (che è anche una metanalisi, raggruppa cioè statisticamente i dati numerici dei singoli studi in un unico studio che ha quindi valore statistico più solido).  Leggendola scopriamo che sì, effettivamente pare che avere un gruppo sanguigno invece che un altro può influenzare la probabilità di sviluppare alcuni tipi di cancro. Se volete potete leggere i dettagli ma ci bastano le conclusioni: Gli altri gruppi stanno in mezzo. I dati sono divisi per tipo di cancro: per esempio il gruppo A ha un rischio per il cancro al pancreas aumentato del 23%, mentre il gruppo O ridotto del 25%. Attenzione che si parla di rischi relativi, non assoluti. Non vuol dire che il gruppo A ha il 23% di probabilità di sviluppare un cancro al pancreas, ma solo che il suo rischio aumenta del 23% rispetto a chi non è del gruppo A. Insomma, avere un certo gruppo sanguigno influenza i rischi di sviluppare il cancro. Qui non si parla di alimentazione ma possiamo comunque dire che non è una domanda completamente insensata chiedersi se il gruppo sanguigno possa influenzare in qualche modo la nostra salute e forse interagire con l’alimentazione. La teoria ha superato il test preliminare. Cerchiamo gli studi A questo punto cerchiamo una rassegna sistematica sulla dieta del gruppo sanguigno. Ne troviamo una abbastanza recente, del 2013.  Come vi ho spiegato una rassegna sistematica fa il riassunto di tutto ciò che è stato pubblicato fino a quel momento. Questa in particolare riporta alcuni articoli che indagavano alcuni possibili legami tra gruppi sanguigni e, per esempio, i livelli di colesterolo, ma niente altro. Le conclusioni sono che Cioè nel 2013 non c’era alcuno studio che supportasse questo tipo di dieta. Nel 2013. Faccio notare che Il libro di D’Adamo è uscito nel 1996 e quello di Mozzi nel 2012. Quindi questi libri (e altri) sono stati pubblicati quando non c’era alcuna prova scientifica a supporto di questo modo di alimentarsi. E infatti l’articolo conclude Quindi in teoria la discussione potrebbe anche finire qui. Perché seguire libri che riportano cose mai validate dalla ricerca scientifica? Invece no perché una dieta può anche essere giusta per i motivi sbagliati o che ancora non conosciamo. E quindi nel 2014, spronati dall'assenza di studi, alcuni ricercatori canadesi iniziano a indagare questo bizzarro modo di alimentarsi. Trovare questi articoli è facile: su Google Scholar potete scoprire quali articoli hanno citato nelle fonti la rassegna del 2013, e così possiamo trovare gli articoli più recenti fino al giorno d’oggi.  In questo studio sono stati esaminati 1455 soggetti sani. Per un mese hanno dovuto compilare un questionario per descrivere cosa avevano mangiato durante il giorno. A nessuno è stata prescritta una dieta specifica: hanno continuato a mangiare il cibo di sempre. Usando i questionari i ricercatori hanno assegnato un punteggio per stabilire quanto fossero vicine, le diete dei vari soggetti, a quali prescritte per i vari gruppi sanguigni. Ogni gruppo infatti ha un elenco di alimenti favoriti, uno di alimenti neutri e uno di quelli da evitare. C’era quindi qualcuno che, già per i fatti suoi, seguiva senza saperlo una dieta di tipo O, chi seguiva una dieta di tipo A, chi una intermedia tra O e B, chi niente e così via. Ai soggetti è stato misurato il peso, il girovita, la pressione, e con esami del sangue oltre a stabilire il gruppo sanguigno hanno misurato il colesterolo, i trigliceridi, l’insulina e così via. Secondo la teoria, una persona di gruppo O che già spontaneamente segue una dieta da gruppo O, dovrebbe avere dei parametri migliori di un gruppo O che però mangia come un gruppo B, per esempio. E lo stesso per tutti gli altri gruppi. I risultati dello studio mostrano come chi seguiva una dieta di tipo A, quindi meno carne e più vegetali, aveva una pressione più bassa, un girovita inferiore, colesterolo più basso e altri parametri migliori rispetto a chi seguiva una dieta di altro tipo. Ma la cosa buffa è che questo era assolutamente indipendente dal gruppo sanguigno. Cioè, chi seguiva una dieta di tipo A aveva parametri migliori di chi seguiva una dieta di tipo O, indipendentemente dal fatto che fosse davvero di gruppo A. E chi seguiva una dieta AB stava meglio in media di chi seguiva una dieta solo B. Concludono i ricercatori: Cioè, se ci sono benefici nel seguire una certa dieta, questi sono indipendenti dal proprio gruppo sanguigno, ma le persone non se ne rendono conto e pensano che l’effetto dipenda da quello e non sospettano che probabilmente prima mangiavano molto male. Una pietra tombale su questo modo di alimentarsi? No, non ancora. Perché questo studio ha mostrato solo delle correlazioni e non si è intervenuti per variare la diete delle persone. In più lo studio era su soggetti sani e non su persone che magari avrebbero potuto trarre beneficio da queste diete. Nessuno ha mai fatto questo studio. Fino al 2018!  Questo è uno studio di “intervento”, cioè hanno preso un migliaio di persone in sovrappeso, che quindi corrono già più rischi di sviluppare malattie cardiovascolari. Le hanno misurate, hanno analizzato cosa mangiavano e quindi sono intervenuti – ecco spiegato il nome – spiegando loro come alimentarsi correttamente, cosa evitare, cosa mangiare di più e cosa di meno etc. Non hanno dato alcuna dieta specifica ma hanno lasciato libere le persone di adattare i consigli al loro modo di alimentarsi. Per sei mesi hanno registrato cosa mangiavano. Alla fine dei sei mesi hanno rifatto le analisi del sangue e le varie misurazioni. Hanno poi calcolato in che misura le varie persone hanno seguito le prescrizioni suggerite per i vari gruppi sanguigni. I risultati? Chi ha seguito più strettamente una dieta di tipo A aveva una pressione più bassa e una più elevata riduzione dell’indice di massa corporea. In pratica sono dimagriti più di altri. Chi seguiva più una dieta di tipo B aveva anche un giro vita più ridotto, ma anche chi si è avvicinato a una dieta di tipo O aveva comunque migliorato i propri parametri. Tuttavia, concludono i ricercatori, i miglioramenti erano del tutto indipendenti dal proprio gruppo sanguigno. Ma dovuti al fatto che i partecipanti hanno ridotto il consumo di cibi processati e bevande zuccherate e hanno aumentato la varietà di cibi freschi, specialmente frutta e verdura. Niente di nuovo sotto il sole. E quindi? Cosa impariamo da questa bislacca teoria (ma non più bislacca di tante altre)? Almeno due cose. La prima è che noi esseri umani adoriamo le storie accattivanti, le spiegazioni semplici, le classificazioni, quelle dove tutto improvvisamente sembra avere un senso. Ne siamo attratti, e nel corso dei secoli le più strane teorie sul funzionamento del nostro corpo sono state adottate, anche da medici, più in base a delle pseudospiegazioni, a delle storie, a delle semplici analogie, che non per i dati scientifici e le prove inoppugnabili. Anzi, per nostra natura preferiamo credere a una storia ben raccontata, anche in assenza di prove concrete, che invece a fatti dimostrati ma che non riusciamo a inquadrare bene. Il marketing delle più strampalate pseudomedicine funziona così, e le librerie ne sono piene. In questo caso la dieta del gruppo sanguigno è accattivante perché offre a costo zero l’idea che mangi ciò che è giusto “per te”, una sorta di alimentazione personalizzata. Non a caso cominciano, sulla stessa narrazione e altrettanto prive di valore scientifico, a comparire test del DNA per “scoprire cosa puoi mangiare” o “a cosa sei intollerante”. Niente che sia dimostrato scientificamente, ma ancora una volta non importa, l’importante è che la narrazione sia “verosimile”. La seconda cosa che impariamo è che per cambiare le nostre abitudini alimentari in meglio abbiamo bisogno di una imposizione esterna. Non di un consiglio ma di un “verdetto dall'alto”. Irrevocabile e inappellabile. E cosa di meglio di una analisi del sangue o genetica che ci dice cosa ci fa bene “perché è nella nostra natura”, e cosa ci fa male perché “non siamo adatti” e quindi potrebbe potenzialmente farci del male? Le raccomandazioni alimentari delle istituzioni sanitarie internazionali, basate sulle prove scientifiche e non sulle narrazioni, sono in fondo banali e noiose. Non ci forniscono un nemico da combattere e un supercibo di cui ingozzarci. Ci dicono “mangia questo in questa quantità ma non superare quest’altra quantità”. Non funzionano. Che ne sappiamo noi *esattamente* di quanti zuccheri liberi mangiamo? O quanti grassi saturi? Sono numeri che non sappiamo calcolare, non riusciamo a gestire, e non riusciamo a fare nostri. Anche il semplice concetto di caloria semina confusione e se qualcuno, anche con la laurea, insiste nel dire che “non contano” forse è proprio perché non le sa contare. Quanto è più semplice un “mangia le animelle”, “evita il radicchio”, “gustati il coregone”? È una triste constatazione che non sappiamo seguire una alimentazione varia e moderata. E sottolineo “moderata”: vuol dire mangiare solo per quanto ci serve, che di solito è poco. E no, una porzione di pasta da 120 grammi non è di solito da classificare come “poco”. Abbiamo bisogno una qualche imposizione, una minaccia. Quindi, se siete tra quelli che seguono questa dieta, che sia di Mozzi o di D’Adamo, e vi trovate bene, lungi da me l’idea di farvi tornare al regime precedente. Probabilmente mangiavate molto peggio prima. E se seguendo questa bislacca teoria avete iniziato a mangiare il cavolo nero, la quinoa, i ceci e il fegato, ben venga la varietà in cucina. Probabilmente non l’avreste mai fatto spontaneamente. Queste diete hanno tutte in comune l’esclusione di cibi processati, bevande gassate e zuccherate e altri cibi di cui si deve limitare il consumo quindi non stupisce affatto che alcune persone seguendo queste diete si sentano effettivamente meglio. D’altra parte io non sono un dietista e non ho la minima intenzione di suggerirvi una dieta particolare. Da divulgatore però vi spiego che cosa dice la scienza su questo argomento, e cioè che gli esperimenti mostrano come non esista alcun legame tra il vostro gruppo sanguigno e l’alimentazione. Per cui se, come me, siete di gruppo O non c’è alcun motivo che evitiate come la peste gli spaghetti con le vongole o il risotto alla milanese. Due delle cose per cui secondo me vale la pena vivere. Alla prossima Dario Bressanini Bibliografia Yamamoto, F., Cid, E., Yamamoto, M., Saitou, N., Bertranpetit, J., &amp; Blancher, A. (2014). An integrative evolution theory of histo-blood group ABO and related genes. Scientific reports, 4, 6601. http://s368784504.mialojamiento.es/devel/jaume/wp-content/uploads/2014/12/JB2014-331-Yamamoto-SciRep06601.pdf Zhang, B. L., He, N., Huang, Y. B., Song, F. J., &amp; Chen, K. X. (2014). ABO blood groups and risk of cancer: a systematic review and meta-analysis. Asian Pac J Cancer Prev, 15(11), 4643-4650. http://journal.waocp.org/article_29314_c3bfc303e52d0f1c2615083591265805.pdf Cusack, L., De Buck, E., Compernolle, V., &amp; Vandekerckhove, P. (2013). Blood type diets lack supporting evidence: a systematic review–. The American journal of clinical nutrition, 98(1), 99-104. http://www.wordeenjijplus.be/storage/main/pdf-5.pdf Wang, J., García-Bailo, B., Nielsen, D. E., &amp; El-Sohemy, A. (2014). ABO genotype,‘blood-type’diet and cardiometabolic risk factors. PloS one, 9(1), e84749. https://www.scienceopen.com/document_file/8087c06f-e01e-4c6c-9014-3bf07f26eb24/PubMedCentral/8087c06f-e01e-4c6c-9014-3bf07f26eb24.pdf Wang, J., Jamnik, J., García-Bailo, B., Nielsen, D. E., Jenkins, D. J., &amp; El-Sohemy, A. (2018). ABO Genotype Does Not Modify the Association between the “Blood-Type” Diet and Biomarkers of Cardiometabolic Disease in Overweight Adults. The Journal of nutrition, 148(4), 518-525. https://academic.oup.com/jn/article-abstract/148/4/518/4965915" },
    { "title": "Nobel che sbarellano", "text": "La vitamina C cura il cancro? L’ha detto un premio Nobel, anzi doppiamente Nobel! E non dimentichiamoci della memoria dell’acqua e dell’inesistente legame tra HIV e AIDS. Anche in questi casi “l’ha detto un premio Nobel”, quindi, una sorta di “autorità” massima nella scienza. O no? Come si fa a giudicare l’attendibilità di una notizia scientifica? Come è possibile distinguere una bufala da qualcosa di vero e, più in generale, smascherare la disinformazione? Tenendo presente che nessuno di noi è esperto di tutto e quindi non possiamo formulare giudizi competenti sulla maggior parte delle notizie che riceviamo ogni giorno. D’altra parte non è neppure concepibile, per reazione, non credere a nulla. Che fare?  (Qui il video per chi lo preferisce) Siamo bombardati tutti i giorni da notizie come “scoperta la molecola che sconfigge il cancro” o “università svizzera – è spesso svizzera o svedese, fateci caso – scopre che mangiare rape rosse cura l’unghia incarnita” o “il glutammato ci sta uccidendo”. Ci dobbiamo fidare? Come dobbiamo comportarci? È un discorso che abbiamo affrontato più volte qui e vedendo il solito medico in TV che approfittando dell'autorità automaticamente conferita dal camice bianco propina l’ennesima dieta miracolosa ho pensato che non vi avevo mai raccontato quanto possa essere dannoso nella scienza il “principio di autorità”: “è vero perché l’ha detto lui, un luminare, uno importante, uno famoso, uno che va in TV, uno che ha milioni di followers sui social, un premio Nobel”. Un punto fermo della scienza è che non ci si “fida” di medici e scienziati. Mai. Non importa quanto siano importanti e famosi. Si devono sempre valutare i fatti e i ragionamenti, non le persone. È una cosa che a volte può risultare spiazzante: tutti noi ogni giorno ci fidiamo di un sacco di persone. Pensate a quando leggiamo un giornale o ascoltiamo la TV. Ci fidiamo di qualcuno perché è (o viene percepito) come una autorità nel suo campo. Beh nella scienza questo “principio di autorità” –così si chiama– non vale, neanche se hai vinto il premio Nobel. Nessuno nella scienza considera un articolo scientifico scritto da un premio Nobel automaticamente valido solo in virtù della sua fama. Non ci si deve “fidare per forza”, perché nella scienza funziona il contrario: il dubbio istituzionalizzato per qualsiasi affermazione non dimostrata. Noi scienziati non ci fidiamo di nessuno a priori. Siamo scettici professionisti e vogliamo essere convinti con i dati, gli esperimenti e i ragionamenti, non con le medaglie. Quante volte le notizie sono presentate dai media come supportate da una “autorità”, medici, scienziati e persino premi Nobel? Come se ci dovessimo fidare solo perché sono persone autorevoli e non invece perché le ricerche che descrivono sono solide e sono state, punto fondamentale, accettate dal resto della comunità scientifica. Perché la scienza è una attività diffusa, partecipativa e collaborativa e la comunità scientifica di riferimento la si deve convincere. Al di là dei facili slogan, da questo punto di vista la scienza è democratica! Ora vi racconto qualche storia di premi Nobel che hanno sbroccato e detto cose senza alcun valore scientifico (e ovviamente sono stati duramente criticati nella comunità scientifica). Iniziamo con James Watson Nel 1953 lui e Francis Crick, sfruttando gli studi di Rosalind Franklin, pubblicarono il famosissimo studio sulla struttura del DNA, che gli porterà al premio Nobel. Ecco cosa ha dichiarato Watson qualche anno fa parlando dell’Africa: “\"[I am] inherently gloomy about the prospect of Africa [because] all our social policies are based on the fact that their intelligence is the same as ours—whereas all the testing says not really.\" “Sono cupo sulle prospettive dell’Africa, perché tutte le nostre politiche sociali sono basate sul fatto che la loro intelligenza è uguale alla nostra, mentre tutti i test dicono che non è così” Watson sostiene che l’intelligenza degli africani non è come la nostra e, probabilmente sottintende, inferiore. Questa è una cosa campata per aria. Nessuna ricerca scientifica seria ha mai dimostrato una qualche differenza genetica nell’intelligenza tra un africano un siberiano o un sardo. Gli dobbiamo credere solo perché ha vinto il premio Nobel? Ovviamente no. Kary Mullis Ha vinto il premio Nobel nel 1993 per aver ideato un modo per, semplificando, produrre moltissime copie di piccoli frammenti di DNA. La PCR, la Reazione a Catena della Polimerasi, è usata ora in qualsiasi laboratorio di biologia e, tra le altre cose, permette l’analisi genetica per scoprire i colpevoli dei vari omicidi di cui spesso si sente parlare in televisione. Un genio. Beh, lui è stato un negazionista dell’AIDS, negando che vi fosse un legame tra l’HIV e l’AIDS, e che in realtà fosse tutto un complotto che coinvolgeva scienziati e governi. Tra le altre sue affermazioni da prima pagina c’è anche quella di essere stato rapito dagli alieni e di aver visto dei procioni luminosi. Il fatto di aver dichiarato di fare uso di LSD non aiuta questo tipo di uscite pubbliche.Consiglio il suo libro, “Ballando nudi nel campo della mente” a chi volesse capire di più del personaggio, procioni luminosi compresi. L’AIDS è una cospirazione governativa perché l’ha detto un premio Nobel? No ovviamente. Ma purtroppo le sue affermazioni sono state sfruttate dai negazionisti in alcune nazioni africane che pensavano fosse tutto un complotto, e questo ritardo nel riconoscere l’origine, e quindi approntare le cure necessarie, ha causato moltissimi morti. Perché a volte le bufale uccidono. Linus Pauling Passiamo a un altro chimico, un grandissimo chimico, DOPPIO premio Nobel, perché oltre a quello per la chimica ha vinto anche quello per la pace: Linus Pauling. Anche lui dopo il doppio Nobel ha sbarellato e ha continuato a sostenere fino alla morte le incredibili, secondo lui, proprietà curative della vitamina C per il cancro e altre malattie (nessuno ovviamente mette in dubbio che la vitamina C sia una molecola di cui abbiamo bisogno per vivere). Le sue teorie sono state messe alla prova con dei test clinici e sono risultate false. L’errore fatale di ogni scienziato troppo innamorato delle proprie convinzioni è di non lasciar andar via le idee sbagliate, come lacrime nella pioggia, e invece aggrapparcisi a tutti i costi.Le sue convinzioni sono poi state prese a pretesto da altro che hanno fondato delle intere pseudoscienze e pseudomedicine, come la cosiddetta medicina ortomolecolare –termine per altro coniato da Pauling– che a dispetto del nome è solo una pseudoscienza. Roba senza alcun senso ma ovviamente allo scopo di vendervela spesso per supportarne i deliri citano proprio il Nobel Pauling come testimonial. Luc Montagnier L’ultimo (ma ce ne sono altri) è Luc Montagnier, vincitore per la scoperta del virus dell’HIV insieme a Barré-Sinoussi del premio Nobel della medicina nel 2008. Da allora anche lui soffre della cosiddetta “sindrome da Nobel” (esiste davvero tanti sono i nobel che hanno sbarellato dopo il premio) e sostiene cose mai provate da nessun esperimento. Per esempio secondo lui delle sequenze di DNA potrebbero indurre segnali elettromagnetici in soluzioni acquose altamente diluite, le quali manterrebbero poi “memoria” delle caratteristiche del DNA stesso. In realtà non ha mai dimostrato nulla del genere e la comunità scientifica gli ha risposto più o meno “ma che cavolo dici? Dacci le prove o smetti di dire fesserie”. Ma i giornali hanno ripreso le sue bislacche idee con i solitititoli “Premio Nobel fornisce una base all’omeopatia” e gli omeopati da allora ci sguazzano.  Potrei continuare ma avete capito ormai: l’autorità di chi fa una affermazione non conta NULLA nella scienza. Specialmente in campo giornalistico c’è la tendenza a chiamare “l’esperto” e fidarsi di quello che dice. Magari è un esperto davvero, magari no. Non c’è purtroppo, almeno in Italia, l’abitudine a controllare le affermazioni e i giornalisti spesso se ne lavano le mani: “l’ha detto lui, è un esperto, metto il virgolettato e sono a posto”. Da lettore però voglio sperare che il giornalista faccia dei controlli su tutte le affermazioni che riporta, anche sui virgolettati. Quindi, regola numero #1, non fidarsi dell’esperto solo perché è presentato come esperto. Specialmente parlando di medicina e nutrizione deve essere ben chiaro se sta dando la sua opinione personale, (priva di valore se non supportata dai dati) oppure se si sta facendo portavoce della posizione attuale della ricerca scientifica in un determinato campo. A questo punto ci possiamo fidare? Beh no, non ancora, bisogna controllare le fonti e sgamare una serie di errori logici e metodologici. Ma per oggi possiamo fermarci qui. Alla prossima Dario Bressanini" },
    { "title": "La CRISPR, una biotecnologia dirompente", "text": "CRISPR, Cas9, Editing, conoscete queste nuove parole? Se non le conoscete vi assicuro che nei prossimi anni le sentirete sempre più spesso perché le nuove tecniche di modifica del genoma di organismi viventi –a questo si riferiscono– stanno già rivoluzionando la ricerca scientifica in biologia e in medicina. (Se preferite ascoltare le mie parole invece di leggere potete guardare il video qui sotto, altrimenti proseguite oltre)  La CRISPR è una biotecnologia inventata pochissimi anni fa. Gran parte del lavoro iniziale è stato fatto da due donne: Jennifer Doudna ed Emmanuelle Charpentier. Tenetevi a mente questi nomi perché scommetto che vinceranno presto il premio Nobel. Nel giro di pochissimi anni si è diffusa a macchia d’olio, è potenzialmente potentissima e proprio per questo genererà moltissime discussioni nella società, che arranca e non riesce a stare dietro alla velocità delle innovazioni scientifiche. In Italia e all'estero infatti siamo ancora fermi alle discussioni sugli OGM vegetali mentre nel mondo della ricerca scientifica si è andati molto oltre. Senza entrare minimamente nel dettaglio tecnico, che in questo momento è irrilevante, volendo produrre un OGM devo prelevare con l’ingegneria genetica un gene da qualche specie e inserirlo nell'organismo che voglio modificare. La specie che dona il gene può essere più o meno distante geneticamente dalla specie che devo modificare ma può anche provenire della specie stessa, anche se dal punto di vista della legislazione non cambia nulla. Questo ormai si fa da più di vent'anni. Questo trasferimento genetico lascia alcune tracce oltre al gene inserito, e sono queste tracce che possono permettere l'identificazione della specie modificata e, se parliamo di alimenti, l'eventuale segnalazione in l'etichetta che si sta utilizzando un Organismo Geneticamente Modificato. In alcuni paesi infatti gli OGM si possono coltivare e consumare; in altri paesi come l’Italia si possono solo importare e utilizzare ma non si possono coltivare, ma comunque ovunque nel mondo sono registrati e regolamentati. La CRISPR è stata adattata da qualcosa che esisteva già in natura perché è utilizzata da alcuni batteri per difendersi dall'attacco dei virus, e fa parte delle biotecnologie di editing perché esattamente come un Word processor permette di andare direttamente sul gene che si vuole modificare e “editarlo”: cancellarlo o cambiarlo a nostro piacimento. Vi propongo una semplice analogia: fino ad ora per produrre un “documento OGM” si doveva prelevare una parola da un testo e trasferirla in un altro. Immaginiamo di avere due documenti aperti, i due genomi, e supponiamo che nel primo documento ci sia scritto “La mia bella casa”. Io però voglio scrivere “La mia piccola casa”. In un altro documento compare la parola “piccola”. Posso allora andare nel secondo file, selezionare la parola “piccola”, tagliarla, poi andare nel primo file, selezionare la parola “bella”, toglierla e inserire la parola “piccola”. Questo è un OGM: io ho prelevato qualche cosa da un altro file –oppure dallo stesso documento ma in una posizione diversa– e l'ho inserito nel primo. Potrei anche voler scrivere \"la mia piccola e bella casa\" o altre varianti, ma avrei sempre costruito un documento OGM. È questo trasferimento, questo “copia e incolla”, questo “taglia e cuci” tra documenti diversi che viene regolamentato. Non è la modifica genetica in sé che viene regolamentata ma il modo con cui viene effettuata. Quello che l’Editing permette di fare invece è andare, esattamente come farei con un word processor, direttamente col cursore sulla parola che voglio modificare, cancellare le lettere che non mi interessano e se lo desidero anche riscrivere altre parole. Ovviamente alla fine il risultato è lo stesso, ma dal punto di vista regolatorio è tutto un altro paio di maniche perché non ho effettuato il “copia e incolla” tra due documenti, tra due organismi. Non ho usato le tecniche di ingegneria genetica: ho modificato il genoma come potrebbe avvenire in natura con una mutazione spontanea. L’articolo di Doudna e Charpentier è del 2012 ma già negli anni immediatamente successivi il numero di articoli scientifici che sfruttano questa tecnica per le cose più disparate è esploso esponenzialmente, tanto è vero che nel 2015 le due riviste scientifiche forse più importanti al mondo, Nature e Science, hanno dedicato a questa scoperta una copertina. Science l’ha chiamata “l'innovazione dell'anno”, e probabilmente non solo dell’anno ma anche del secolo.  Perché la CRISPR è sconvolgente? Principalmente per due motivi. Il primo è che costa veramente pochissimo: già su alcune piattaforme di crowfunding si possono trovare dei piccoli kit per fare l’Editing con la CRISPR. Se non nel garage di sicuro in un laboratorio attrezzato come ce ne sono tanti, e questi kit costano meno di 200$. Ma dal punto di vista della regolamentazione la caratteristica dirompente è che questo tipo di biotecnologia non lascia traccia. Come vi dicevo se oggi in laboratorio produco un OGM, nel nuovo organismo lascio delle tracce, degli indizi del trasferimento avvenuto. E questo perché normalmente oltre al gene che mi interessa trasferire, che dona per esempio la resistenza a un insetto, si inseriscono anche altre sequenze geniche, quello che si chiama un “costrutto”. Qualche cosa che sta all'inizio, il “promotore”, qualcosa che sta alla fine, altri geni ausiliari che mi permettono di selezionare in laboratorio le cellule che sono state veramente trasformate, e così via. Il punto è che avendo altre informazioni, oltre alla sequenza del gene inserito, in laboratorio si può verificare se una pianta è stata effettivamente modificata con queste tecniche. Le tecnologie di Editing invece –la CRISPR è solo l'ultima arrivata ma è quella ormai più utilizzata– hanno il grosso vantaggio che, dal punto di vista di chi analizza il prodotto finale, non lasciano tracce. La modifica è indistinguibile da una mutazione casuale che può avvenire in natura come ne avvengono continuamente. Supponiamo di voler modificare i limoni per produrre delle antocianine e farli diventare viola. Potrei farlo per via transgenica producendo un OGM, prendendo ipoteticamente il gene o il gruppo di geni che produce il colore viola dal mirtillo, inserirlo dentro un limone e ottenere, sempre ipoteticamente, un limone viola. Avendo trasferito un gene in questo modo, questo ipotetico limone OGM sarebbe regolamentato dalla legge e quindi probabilmente, almeno in Europa, non vedrebbe mai la luce, vista l’opposizione politica attuale a queste tecniche. Se invece domani mi spuntasse un limone viola nel giardino, per mutazione spontanea, io potrei senza alcun problema registrarlo, coltivarlo, commercializzarlo e utilizzarlo e nessuno mi potrebbe dire nulla perché non è un OGM. Ora io potrei effettuare le modifiche desiderate con la CRISPR. È un esempio puramente ipotetico (e al momento sarebbe anche piuttosto complicato fare questo tipo di modifica) ma è per dare l'idea della dirompenza di questa tecnica. Si potrebbe produrre un limone che produce antocianine, e quindi diventa viola, senza lasciare alcuna traccia della trasformazione. E dopo averlo ottenuto potrei piantarlo in giardino e dire “oh, guardate cosa ho trovato!” e nessuno potrebbe, andando ad analizzare il genoma di questo limone, scoprire che l’ho modificato io, perché al suo interno non ha le tracce tipiche del trasferimento genico. Sfuggendo quindi di fatto alla regolamentazione e al controllo politico a cui invece sono sottoposti gli OGM che tanto continuano a far discutere. A Bruxelles, a vari livelli nelle istituzioni UE, si parla da anni delle cosiddette new breeding techniques, tra cui l’editing. Queste cosiddette “nuove biotecnologie” non sono attualmente normate dalla legge: la direttiva europea non ha nulla da dire al riguardo perché non erano previste quando nel 2001 è stata varata la regolamentazione. Come vi ho detto la legislazione regolamenta solamente il modo con si effettua una modifica, non la modifica stessa. Tanto è vero per esempio che sono presenti in commercio delle piante, coltivate anche in Italia, che sono state modificate per resistere ai diserbanti –la bestia nera di molti anti-OGM– che però non essendo state ottenute per via transgenica ma con altre tecnologie, non ricadono nella regolamentazione degli OGM, non sono chiamate OGM, tutti noi le abbiamo in casa e nessuno si preoccupa o ci costruisce sopra delle campagne politiche e mediatiche. Ne abbiamo parlato a lungo nel libro Contronatura, parlando dei risi Clearfield®, ottenuti per mutagenesi, raccontando anche uno dei primi prodotti già in commercio frutto dell’Editing: una colza resistente alle solfoniluree, una classe di diserbanti. Poiché la legislazione attuale non regolamenta questo nuovo tipo di tecnologie, siamo letteralmente nel Far West.  La battaglia politica in atto in Europa è questa: da un lato alcuni paesi e alcune associazioni dicono “le nuove biotecnologie saranno pure nuove ma comunque permettono di fare delle modifiche genetiche piuttosto pesanti e quindi dobbiamo considerarle degli OGM a tutti gli effetti. Vogliamo estendere anche a queste tecniche la legislazione esistente” Un altro gruppo di paesi, insieme ad altre associazioni, sostengono invece che “dal punto di vista scientifico queste modifiche sono indistinguibili dalle mutazioni che possono avvenire in natura. Se io posso mettere in commercio un limone viola trovato nel mio orto, perché non dovrei poter mettere in commercio, con le stesse regole, lo stesso limone viola prodotto nel mio laboratorio? Escludiamo queste tecniche dalla legislazione che riguarda gli OGM e regolamentiamo invece, caso per caso, i prodotti ottenuti” Voi capite che la questione in realtà non è scientifica ma è squisitamente politica, ed è per questo che ormai da un po' di anni a Bruxelles si sta discutendo di questo  senza venirne a capo. Tuttavia è interessante notare che recentemente c'è stato un piccolo capovolgimento di fronte e il blocco anti-OGM si è spaccato. Se prima tutti erano contrari agli OGM ora alcuni cominciano a fare dei distinguo in favore di una valutazione caso per caso, come sarebbe sempre sensato fare, andando a valutare i singoli prodotti indipendentemente dalle tecniche con cui sono stati ottenuti. Che è poi la tesi centrale del libro Contronatura. Greenpeace si è già espressa contro dicendo che anche l’Editing è il male assoluto per cui presumibilmente continueranno a fare le loro pagliacciate in tuta bianca volte a colpire emotivamente l’opinione pubblica. Chi è contrario a queste nuove tecnologie non a caso li chiama “OGM 2.0” o “nuovi OGM” o cose così. Una tecnica di manipolazione linguistica cruciale per la loro strategia, perché vuole riversare automaticamente la cornice emotiva e interpretativa (il “frame”) che si è accumulata sugli OGM verso queste nuove tecniche che al momento non hanno ancora assunto connotazioni emotive. Altri invece, che sono tuttora contrari agli OGM, sono invece possibilisti, o hanno fatto addirittura delle dichiarazioni positive verso queste nuove biotecnologie (non solo l’editing ma anche la cisgenesi cioè il trasferimento di geni tra specie sessualmente compatibili che ora ricadono nella definizione legale di OGM). Per esempio si potrebbero utilizzare, e già qualcuno ci sta provando, per ridurre l'impatto dell’utilizzo del rame in viticoltura. Il rame è un metallo tossico che viene utilizzato sia nella viticoltura convenzionale sia nella viticoltura biologica, oltre che in altri settori dell'agricoltura. Il Ministro dell’agricoltura Maurizio Martina, ma anche alcuni esponenti di Slowfood e produttori di vino famosi, hanno fatto delle dichiarazioni in questo senso: il Ministro ha promesso che in sede europea voterà a favore di una non regolamentazione dell’editing e della cisgenesi. Anche per evitare di ripetere ciò che è successo in passato con l’ingegneria genetica applicata all'agricoltura: una tecnologia nata in Europa ma fatta fuggire all'estero dove il clima politico era più favorevole. Sarà cruciale, dal punto di vista comunicativo, evitare di dare un nome e creare una classe linguistica apposita per le piante modificate in questo modo. Scienziati in ascolto, rifuggite dalla tentazione che purtroppo già vedo in giro di chiamarle “piante editate”. No, NO e poi NO. Sarebbe una catastrofe dal punto di vista comunicativo: farebbe passare l’idea, come è successo per gli OGM, che si tratti di una categoria biologica a parte, da guardare a vista e da temere, e quindi qualcosa da regolamentare strettamente, indipendentemente dalle caratteristiche delle singole piante. Un nome crea un bersaglio, permette di materializzare il nemico da temere, serra le fila. Sauron. Nessuno ha mai coniato un nome specifico per le piante modificate con radiazioni, o con mezzi chimici, o per fusione di protoplasti, o per induzione della poliploidia, o per colture cellulari e così via. Altrimenti non compreremmo al supermercato l’anguria senza semi e non trovereste il tritordeum nei negozi bioeconaturali pur essendo un cereale sintetico completamente fatto in laboratorio. Tuttavia la discussione in sede europea rischia di essere totalmente inutile. Anche nel caso peggiore in cui si volesse regolamentare in modo molto rigoroso queste nuove tecnologie beh… poiché non c'è modo di scoprire se un prodotto è stato ottenuto con la CRISPR, come si fa in pratica a bloccare un prodotto sviluppato all'estero e importato? Questo si fa regolarmente con del riso: esiste un riso sperimentale OGM sviluppato in Cina –riso Bt che resiste ad alcuni insetti che quindi ha bisogno di meno pesticidi– ma che non è ancora stato autorizzato e non è in commercio. A quanto pare era talmente appetibile ed efficace in campo che alcuni risicoltori hanno cominciato a coltivarlo illegalmente senza autorizzazione. Ogni tanto si ritrova nelle importazioni di riso dalla Cina. Poiché è un OGM come vi ho detto lascia alcune tracce nel genoma: viene identificato e ne viene bloccata la diffusione nel mercato interno.  Ma se domani qualcuno producesse un limone viola con l'editing, e lo importasse in Italia, noi cosa potremmo fare? Certo, possiamo anche dire che non lo vogliamo, ma non abbiamo modo di distinguere le mutazioni spontanee, che continuano ad avvenire, da quelle invece ottenute tramite queste nuove biotecnologie. Se andate al supermercato e vedete dei cavolfiori di colore arancione, beh sappiate che sono frutto di una mutazione genetica avvenuta spontaneamente nel 1970 in Canada. Oppure pensate al pompelmo rosa: questo è frutto di alcune modifiche genetiche indotte ottenute sottoponendo dei semi di pompelmo molti anni fa a delle radiazioni. Non c'è alcun tipo di regolamentazione sul pompelmo rosa perché legalmente non è considerato un OGM. Quindi, il fatto che i prodotti ottenuti con queste tecniche non siano identificabili unito al loro basso costo e alla facilità con cui si possono fare questo tipo di modifiche, anche limitandoci al campo delle applicazioni in agricoltura, si creerà sicuramente un gran sconquasso. Per esempio negli Stati Uniti è già stato prodotto uno champignon che non annerisce una volta tagliato. La CRISPR è stata usata per spegnere il gene che produce la polifenolossidasi che causa l'annerimento del fungo. Questo era già stato fatto per esempio con una mela prodotta in Canada, la mela Arctic. A questa mela, con le classiche tecniche di ingegneria genetica, è stato spento il gene che causa l’annerimento, ed è quindi un OGM a tutti gli effetti. Per questi champignon invece è stata utilizzata la CRISPR e quindi a tutti gli effetti è indistinguibile da un prodotto con una mutazione che sarebbe potuta avvenire spontaneamente. Gli USA hanno già dichiarato che questo tipo di prodotti non è considerato un OGM e quindi possono essere immessi sul mercato sottoposti alle normali regole di qualsiasi altro nuovo prodotto che viene immesso sul mercato. Cosa succederà in Europa dal punto di vista politico non lo sappiamo ma rischia di essere totalmente irrilevante. A me piace fare un paragone, un po' vintage, con quello che è successo negli anni ‘70. All'epoca ero un ragazzino e sappiate che agli inizi degli anni ’70 se accendevate la radio trovavate solo la Rai e poco altro, come Radio Monte Carlo o altre stazioni straniere. Non c'era tutta quella enorme quantità di trasmissioni radio ed emittenti che ci sono adesso. Era illegale trasmettere il segnale radio: tutte le emittenti dovevano essere sotto lo stretto controllo statale –la RAI è sempre stata sotto stretto controllo politico e lo è tuttora–. Negli anni ‘70 però il costo degli apparecchi di trasmissione e la voglia di molte persone di far sentire la propria voce, anche solo per trasmettere musica oppure per trasmettere cose che la RAI si rifiutava di diffondere o censurava, fece nascere delle emittenti radio locali assolutamente illegali. Ogni tanto quando sbucavano lo Stato mandava le forze dell’ordine a sequestrare e sigillare gli impianti, che potevano stare comodamente in una stanza d'appartamento.  All'epoca si chiamavano “radio libere”. Lo so che fa ridere adesso che siamo nell'epoca in cui chiunque può mettersi a trasmettere o far sentire la propria voce in mille modi, ma all'epoca non era così: si chiamavano radio libere perché non erano sotto controllo politico. Erano veramente impossibili da bloccare tanto è vero che nel giro di pochi anni lo Stato ha mollato l'osso e ha lasciato il permesso a chiunque di farsi sentire. Perché faccio questo paragone? Perché a lungo andare secondo me succederà la stessa cosa con queste biotecnologie: ci sarà sicuramente chi cercherà di regolamentare strettamente l’editing così come adesso alcuni politici un po' miopi cercano di regolamentare internet, che però è intrinsecamente, almeno in larga parte, non regolamentabile. Qualcuno potrebbe già aver prodotto un limone viola e magari chissà, in questo momento sta andando a registrarlo dicendo che è sbucato all'improvviso nel suo giardino, così com'è successo al cavolfiore e a tante altre piante. Finché si continuerà a regolamentare le tecniche e non i prodotti ottenuti non si uscirà dai paradossi che vi ho illustrato. E se non vi basta ciò che vi ho raccontato, in campo vegetale, per mostrare il carattere dirompente della CRISPR, questo è ancora nulla rispetto alla battaglia politica ed etica che si scatenerà sulle modifiche si possono fare, e che già si stanno facendo, sugli embrioni umani, dato che questa tecnica potrebbe essere utilizzata per curare alcune malattie genetiche ma anche, potenzialmente per fare molto di più. Come diceva qualcuno, viviamo in tempi interessanti. Alla prossima Dario Bressanini Bibliografia e fonti Jennifer Doudna, la signora dell’Editing. Altri articoli su Le Scienze Lo Champignon che non annerisce La mela Arctic Embrioni modificati con la CRISPR, e poi qui e qui. CRISPR Blog" },
    { "title": "Le ricette scientifiche: il caramello", "text": "Ogni cuoco quando cucina, che ne sia consapevole o meno, sta facendo avvenire nella sua padella moltissime reazioni chimiche. Fra tutte probabilmente quella più affascinante è la caramellizzazione, una reazione di trasformazione degli zuccheri. Mettete un paio di cucchiai di saccarosio, il comune zucchero da tavola, in un pentolino e cominciate a scaldare. A circa 160 °C lo zucchero comincia a liquefarsi. Le sue molecole cominciano a rompersi e i frammenti reagiscono tra loro formando tutta una serie di composti bruni aromatici: lo zucchero sta caramellizzando, cioè formando, appunto, il caramello. A seconda del grado di caramellizzazione si può ottenere un composto dal colore biondo chiaro sino a uno rosso cupo, bruno o, se è stato scaldato troppo e ha iniziato a degradarsi, addirittura nerastro.  La cosa affascinante di questa reazione chimica è che partendo da un solo tipo di molecola – il saccarosio in questo caso ma il fenomeno si può osservare anche partendo da altri zuccheri come il glucosio o il fruttosio – si formano migliaia di composti diversi la cui precisa composizione e struttura è ancora in parte sconosciuta ai chimici. Solo alcune delle molecole che caratterizzano il meraviglioso aroma di caramello sono state identificate. Per esempio il diacetile è il principale responsabile delle note “burrose”. Nel 1967 i chimici giapponesi Shozaburo Kitaoka e Kiroku Suzuki riuscirono a stabilire che nella reazione di caramellizzazione si formano tre grosse famiglie di molecole ma ancora oggi, dopo cinquant’anni, la loro caratterizzazione completa sfugge per via dell’enorme numero di molecole simili che si formano. Nel 2012 Agnieszka Golon e Nikolai Kuhnert, due chimici tedeschi, usando le tecniche più avanzate della chimica analitica, hanno fatto un passo avanti verso l’identificazione di molte delle molecole prodotte. Uno dei misteri che ancora avvolge il caramello è l’identità delle sostanze responsabili del colore marrone. Golon e Kuhnert sono riusciti a scoprire che il caratteristico colore è dovuto ad almeno tre gruppi di molecole, ognuno composto di una trentina di sostanze differenti, che assorbendo la luce a frequenze diverse donano la colorazione tipica. In attesa che le tecniche di analisi chimica ci permettano di risolvere definitivamente il mistero della composizione del caramello, possiamo prepararne un po’ da usare per una salsa o, perché no, un croccante.  ATTENZIONE: lavorare con lo zucchero fuso puo’ essere pericoloso. Io indosso sempre degli occhiali di protezione: uno schizzo di caramello bollente sulla pelle o peggio ancora negli occhi vi farebbe molto ma molto male quindi state bene attenti quando lo maneggiate. E che non vi venga in mente di leccare il cucchiaio rovente che avete appena usato per mescolare lo zucchero fuso. Quando lavorate con il caramello tenete sempre a portata di mano una bacinella con ghiaccio e acqua. Se vi capita di scottarvi o ustionarvi le dita immergetele immediatamente nella bacinella. Detto questo, per preparare il caramello esistono tre metodi: asciutto, bagnato e al microonde. Nel libro La Scienza della Pasticceria li ho descritti tutti e ora ne parliamo qui sul Blog. Metodo asciutto. Veloce ma rischioso. Col metodo asciutto lo zucchero viene messo in un pentolino –bello spesso mi raccomando– senza niente altro. È il metodo più rischioso perché si rischia di riscaldare lo zucchero in modo non uniforme e di farlo bruciare. Mescolate con il fuoco al minimo con una spatola in grado di reggere le alte temperature –di silicone per esempio– per miscelare lo zucchero già fuso con quello ancora solido, per evitare che bruci nelle zone più calde del pentolino. Metodo bagnato. Più laborioso ma più tranquillo. 1 – Prendete un pentolino spesso e pesante, così che il calore si diffonda in modo uniforme. Il pentolino deve essere abbastanza alto, riempito per non più di un terzo, in modo da evitare che schizzi di zucchero fuso possano uscire. Aggiungete un po’ d’acqua a 200 g di zucchero in modo che la consistenza sia simile a quella della sabbia un po’ bagnata. La quantità di acqua comunque non è molto importante perché poi evaporerà: serve solo per sciogliere inizialmente parte dello zucchero e iniziare a scaldarlo senza il rischio di bruciarlo. Cominciate a scaldare a fuoco medio-alto. 2 – Quando l’acqua inizia a bollire dovete fare attenzione a non muovere o mescolare la miscela, altrimenti potreste mandare dei piccoli spruzzi sulle pareti del pentolino che rischierebbero di bruciare, o peggio fare cristallizzare immediatamente la soluzione sovrassatura. Il modo classico per ridurre il rischio di cristallizzazione è quello di avere a portata di mano un pennello da pasticceria, intingerlo all’occorrenza in acqua limpida e pennellare verso il basso ogni schizzo cristallizzato finito sulle pareti sopra lo sciroppo che sta bollendo. Fate attenzione a non intingere il pennello nello zucchero e ripulitelo sempre dopo ogni operazione. Se per caso lo sciroppo si cristallizza niente paura: aggiungete acqua, risciogliete e iniziate da capo.  3 – Lo zucchero, avendo poca acqua a disposizione per rimanere sciolto, mentre continua a cuocere ha la tendenza, se disturbato anche minimamente, a formare cristalli anche nella soluzione e non solo sulle pareti. Il modo migliore per evitare una cristallizzazione indesiderata è aggiungere un altro tipo di zucchero con cui il saccarosio si può miscelare senza problemi e che può raggiungere le alte temperature, per esempio lo sciroppo di glucosio o lo stesso glucosio. È sufficiente aggiungere un cucchiaio di glucosio o sciroppo di glucosio. In alternativa, se non li avete, potete anche aggiungere, come si faceva una volta quando il glucosio e i suoi sciroppi non erano ancora disponibili commercialmente, un po’ di succo di limone filtrato oppure una punta di cucchiaino di cremor tartaro. L’acidità scinde un po’ di saccarosio in glucosio e fruttosio riducendo il rischio di cristallizzazione. 4 – A 160 °C l’acqua è quasi completamente evaporata e a 170 °C lo zucchero fuso comincia a caramellizzare cambiando colore. Ora non c’è più il rischio di una cristallizzazione improvvisa e mescolare non è più un problema. Tuttavia è meglio non immergere cucchiai o altri utensili nello zucchero fuso. Potete invece roteare gentilmente il pentolino per mescolare.  5 – Se a questo punto volete preparare un croccante, prendete una teglia di alluminio, carta da forno e proseguite con la ricetta apposita… Se invece volete preparare una salsa al caramello, da aggiungere per esempio a una panna cotta o ad altri dessert, procedete così. Continuate sino a quando il caramello non avrà assunto un colore scuro, oltre i 170 °C. Avete sempre gli occhiali di protezione addosso, vero? Roteate il pentolino per mescolare lo zucchero fuso. Continuerà a cuocere e diventare più scuro.  6 – Quando il caramello è scuro non vi distraete un attimo e assolutamente non lasciate il pentolino sul fuoco per rispondere al telefono, perché rischiate di bruciare tutto e di combinare anche disastri peggiori. A questo stadio di cottura se versato su marmo o carta da forno e lasciato raffreddare diventa duro e fragile come il vetro. 7 – Quando è quasi nero, ma non sta ancora fumando, togliete dal fuoco e aggiungete 125 ml di panna tutta in una volta. C’è chi scalda la panna prima di aggiungerla ma è sufficiente che sia a temperatura ambiente, visto che comunque verrà in contatto con lo zucchero fuso tra i 170 °C e i 180 °C.  8 – Dopo aver aggiunto la panna rimettete il pentolino sul fuoco a bollire per qualche minuto, giusto il tempo per emulsionare bene la panna ed eventualmente risciogliere quei cristallini di zucchero che si siano formati. Attenzione a non tenerlo troppo sul fuoco, altrimenti si romperà l’emulsione e il grasso della panna si separerà. Se volete una salsa più liquida potete a questo punto aggiungere un poco di latte. 9 – Aggiungendo la panna avete implicitamente aggiunto acqua. Se aggiungete solo quella ottenete lo sciroppo di caramello semplice. Per 200 g di zucchero aggiungete 50 g di acqua. Mescolate sino a ottenere una consistenza omogenea. Aggiustate l’acqua aggiunta per ottenere la densità e viscosità desiderata. 10 – Il sapore del caramello ottenuto è diverso a seconda della temperatura massima a cui è stato portato lo zucchero. Questo perché i prodotti di decomposizione del saccarosio sono diversi e hanno aromi e sapori diversi. Potete combinare due caramelli ottenuti a temperature diverse, una più bassa e quindi più dolce e l’altra più alta, meno dolce ma più intensa, per ottenere un sapore più complesso. Al microonde. Il metodo più semplice e sicuro. Mettete 100 g di zucchero, 20 grammi di sciroppo di glucosio e 10 g di acqua in un recipiente di Pyrex. Lo sciroppo di glucosio aiuterà a non cristallizzare prematuramente lo zucchero fuso e, con l’acqua che contiene, assorbirà più velocemente il calore nel microonde. Mescolate per amalgamare i vari ingredienti. Mettete nel microonde a massima potenza per 3-6 minuti a seconda della potenza del vostro apparecchio. Io ho un microonde da 650 Watt e lo accendo per 4 minuti. Riscaldatelo fino a quando non avrà assunto un colore ambrato intenso. A questo punto tiratelo fuori dal microonde e lasciate riposare per qualche minuto. Essendo ancora caldissimo continuerà a cuocere e a diventare più scuro. Aggiungete acqua quando è ancora caldo per ottenere la consistenza desiderata della salsa. Buon appetito!  SCIENCE&amp;FOOD FESTIVAL a Mantova Avete da fare dal 5 al 7 maggio? Sappiate che a Mantova si terrà il primo festival dedicato a Cibo, Scienza e Agricoltura. Per dimostrare che si può parlare di cibo in modo diverso da come se ne parla di solito in Italia. Tre giorni in immersione tra eventi, conferenze, mostre, laboratori scientifici, attività per bambini, gite, spettacoli teatrali, musica, mangiate e degustazioni (sempre scientifiche), il tutto gratis (ma dovete registrarvi sul sito per partecipare agli eventi). Cibo, Scienza e Agricoltura: potevo forse mancare io?   Infatti gli organizzatori mi hanno incastrato per un certo numero di eventi sia sabato 6 che domenica 7, e quando non sono io a fare cose andrò in giro a vedere gente (semicit.), e UDITE UDITE, se venite a trovarci potrete finalmente anche conoscere e ascoltare uno dei pilastri di questo blog: Alberto Guidorzi, anche lui tra gli speaker! Ma ci saranno anche altri illustri commentatori di questo blog, come Sergio Salvi (che parlerà di grani “antichi” e moderni) e Renato Bruni alias Meristemi alias Erba Volant a parlare di piante come solo lui sa fare. L’organizzazione scientifica (le stesse persone che negli ultimi anni e fino al 2015 hanno pensato e steso il programma delle conferenze del Festival della Scienza di Genova) è riuscita a invitare qui la biotecnologa pluripremiata Nina Fedoroff, consigliere scientifico di Condoleezza Rice e Hillary Clinton, a parlare del futuro delle biotecnologie in agricoltura (qualcuno ha detto OGM e CRISPR?). Che altro? Ah, non avremo Chef primedonne isteriche a fare ShowCooking, ma potrete godervi Chef Rubio intervistato dal Diretur in persona Marco Cattaneo. E poi Iginio Massari, Luca Parmitano, Kenji López-Alt, Michele Morgante, Attilio Scienza, Pierdomenico Perata, Piersandro Pallavicini, Anna Meldolesi, Michele Antonio Fino, Antonio Pascale e tanti tanti altri.Niente ShowCooking dicevo, però in piazza ci sarà una dimostrazione pubblica (con spiegone scientifico) di grigliata e BBQ: “Meat-Up. In Teoria Bressanini, in Pratica Lo Cascio”. Io e Gianfranco Lo Cascio –l’uomo che spiegò il BBQ agli italiani  –, duetteremo live tra griglie, pulled pork, hamburger e bisteccone. E sì, anche qui si mangia! C’è altro? Sì, ma troppo per scriverlo qui. Date un’occhiata al programma e venite a trovarci! Bibliografia Kitaoka, Shozaburo, and Kiroku Suzuki. \"Caramels and Caramelization: Part I. The Nature of Caramelan.\" Agricultural and Biological Chemistry 31.6 (1967): 753-755. Golon, Agnieszka, and Nikolai Kuhnert. \"Unraveling the chemical composition of caramel.\" Journal of agricultural and food chemistry 60.12 (2012): 3266-3274. Foto: Barbara Torresan" },
    { "title": "Glutine e Celiachia. E se fosse virale?", "text": "Fino a qualche decennio fa avere un amico o un parente celiaco era una rarità. Ora è sempre più facile conoscere persone a cui è stata diagnosticata la celiachia. Questa malattia autoimmune, provocata cioè dall'attacco del sistema immunitario a una parte dell’organismo stesso, l’intestino tenue, si sviluppa solo in individui geneticamente predisposti. Oggi vi parlo di uno studio recentissimo sul glutine e la celiachia che ipotizza ci possa essere lo zampino di un virus. A beneficio di chi legge questo blog dal cellulare o da un tablet ho preparato un video in cui vi racconto (quasi) le stesse cose. Cliccate qua sotto se volete vederlo. Se invece preferite la parola scritta proseguite oltre. La celiachia colpisce in Italia circa l’1 per cento della popolazione e per qualche motivo ancora sconosciuto le donne si ammalano con una frequenza doppia rispetto agli uomini. Purtroppo una buona percentuale di celiaci non sa di esserlo perché la diagnosi arriva tardi, magari dopo anni di disturbi.  Il sistema immunitario  Normalmente il nostro sistema immunitario impara a tollerare l’ampio gruppo di sostanze che assumiamo col cibo. La mucosa intestinale è costantemente in contatto con il cibo che ingeriamo, oltre che coi batteri normalmente presenti nell'intestino e magari altri microorganismi potenzialmente pericolosi che ingeriamo. Il nostro sistema immunitario, se ben tarato, permette all'intestino di assorbire sostanze nutrienti, come le proteine, senza scatenare alcuna risposta immunitaria. Quando si vede arrivare delle proteine il sistema immunitario potrebbe pensare che l’organismo sia attaccato da qualche batterio o da qualche virus quindi ha bisogno di distinguere le proteine che mangiamo, e che ci servono, da quelle prodotte da batteri e virus patogeni. Il nostro corpo insomma vigila sui veri agenti pericolosi e fornisce un lasciapassare alle altre sostanze che assumiamo con il cibo che possono essere assorbite dal nostro corpo senza creare allarme. Il celiaco e il glutine  Nel celiaco la reazione del sistema immunitario, che può essere blanda oppure molto violenta, è scatenata dal glutine: una molecola piuttosto ingombrante e normalmente più difficile da digerire di altre proteine. Più precisamente, il celiaco deve temere una classe di proteine, le prolammine. Il glutine del frumento ne contiene una, la gliadina, che ha una porzione di 33 amminoacidi che non riesce a essere facilmente metabolizzata dall’apparato digerente come succede normalmente con altre proteine e quindi permane nell’intestino dove scatena, nei celiaci, una reazione che porta a un’infiammazione dei tessuti intestinali a cui fanno seguito altri problemi come, per esempio, la carenza di ferro, l’osteoporosi e persino alcuni tipi di tumore. L’unica cosa che il celiaco può fare è evitare il contatto con il glutine, che non è presente solo nei frumenti ma anche in altri cereali come la segale, l’orzo e le varie specie di farro, mentre riso e mais non lo contengono e possono essere consumati senza alcun problema. La predisposizione genetica Se è il glutine a far scatenare la malattia, è però necessario essere geneticamente predisposti –e questo si sa dal 1972– e possedere varianti specifiche di alcuni geni –tecnicamente gli antigeni leucocitari umani HLA-DQ8 e HLA-DQ2 come si è scoperto dal 1989–. Tuttavia, la predisposizione non è sufficiente per ammalarsi: queste varianti geniche sono molto diffuse nella popolazione. Per esempio il 30%-40% delle persone di origine europea ha queste varianti geniche, ma solo una piccola parte delle persone che le posseggono si ammala di celiachia. Deve esistere quindi un terzo protagonista misterioso, del quale non si sono ancora riusciti a tracciare i connotati, che fa sì che, data una predisposizione genetica, dopo un determinato periodo di assunzione del glutine l’organismo smetta di tollerarlo e scateni il suo sistema immunitario. Qual è l’interruttore che scatena le reazioni che portano al manifestarsi della malattia? La Carelia Una prova schiacciante verso l’esistenza di un interruttore ambientale è venuta nel 2008 studiando la Carelia, una regione che si divide tra la Finlandia e la Russia. La popolazione a destra e a sinistra del confine è geneticamente simile e vive in condizioni climatiche analoghe. Persino la lingua è simile. Tuttavia le condizioni di vita, dal punto di vista economico, sono drasticamente diverse. Nel 2004 il reddito pro capite in Finlandia è stato di 33.000$ mentre nella Carelia Russa solo di 3400$. In particolare le condizioni di vita e igieniche sono estremamente diverse al di qua e al di là del confine con infezioni microbiche e virali più frequenti. Gli scienziati hanno scoperto che l’incidenza della celiachia nei bambini nella Carelia finlandese, più ricca e moderna, è cinque volte superiore a quella della Carelia russa, più povera e arretrata. Uno su 107 contro uno su 496. Eppure i russi consumano il 50% in più di frumento dei finlandesi (155 kg/anno contro 106 kg/anno) e la predisposizione genetica è simile, ma i bambini russi si ammalano di celiachia molto meno frequentemente. Quale sia il motivo però è tuttora ignoto. Incidentalmente la Finlandia ha anche una delle incidenze maggiori di diabete di tipo 1 al mondo mentre in Carelia è sei volte inferiore. Esistono anche altri casi simili al mondo. Per esempio nelle popolazioni di Algeria e Tunisia i geni di suscettibilità sono egualmente diffusi, e il consumo di frumento pro capite è molto elevato ma identico. Tuttavia l’Algeria ha la più alta prevalenza al mondo di celiachia: il 5.6%, mentre nella confinante Tunisia è una delle più basse al mondo con lo 0.28%, venti volte inferiore! Gli indizi In quegli anni alcuni studi epidemiologici avevano messo in evidenza alcune associazioni con dei fattori ambientali. Per esempio sembra che i bambini allattati al seno abbiano una minore incidenza di celiachia e di malattie allergiche. È stata trovata poi una associazione tra alcune infezioni virali e lo scatenarsi della celiachia: i celiaci sono stati colpiti più frequentemente dei non celiaci da infezioni da alcuni virus come l’adenovirus e il virus dell’epatite C. Non vi erano però prove che vi fosse una relazione di causa ed effetto, e non vi era neppure un meccanismo biologico plausibile del perché le due cose dovessero essere collegate. Mancava un esperimento che dimostrasse l’esistenza di un legame. Fino ad ora. Lo studio Il quadro oggi è più chiaro grazie a uno studio appena pubblicato sulla rivista Science nel quale si dimostra, in topi geneticamente modificati per essere suscettibili alla malattia, come le infezioni di un gruppo di virus intestinali chiamati reovirus, considerati fino a ora relativamente innocui e che l’organismo elimina senza difficoltà, possano lasciare una traccia permanente nel sistema immunitario se durante l’infezione viene assunto del glutine. I ricercatori hanno preso dei topi modificati geneticamente perché fossero predisposti alla celiachia e li hanno infettati con due versioni di un reovirus che attacca comunemente l’intestino umano. In entrambi i casi i topi hanno eliminato senza problemi il virus. Tuttavia dopo l’infezione i topi attaccati da una delle due varianti, se nutriti con cibo contenente glutine, sviluppavano una risposta infiammatoria del sistema immunitario. Un possibile meccanismo Il meccanismo ipotizzato dai ricercatori è questo. I bambini con un sistema immunitario ancora immaturo sono molto suscettibili alle infezioni virali. Quando il glutine viene introdotto per la prima volta nella dieta, proprio mentre è in atto un'infezione da reovirus, quest’ultimo in qualche modo confonde il sistema immunitario. Il virus blocca la risposta regolatoria del sistema immunitario che solitamente dà alle sostanze introdotte, come le proteine nel cibo, il lasciapassare. La traccia che lascia il virus è permanente e in seguito il sistema immunitario tratterà il glutine non come un'innocua proteina alimentare ma come se fosse un pericoloso patogeno pronto ad attaccare il nostro corpo, e quindi da distruggere scatenando l’inferno. Questo incontro simultaneo del sistema immunitario, che potrebbe accadere per esempio durante il periodo di svezzamento, può creare le condizioni perché nei soggetti geneticamente predisposti si scateni la celiachia. Un ulteriore indizio di essere sulla strada giusta viene dal fatto che gli studiosi hanno anche riscontrato come i celiaci abbiano mediamente livelli più alti di anticorpi contro i reovirus rispetto ai non celiaci. Gli scienziati ipotizzano che anche altri virus, come i rotavirus e altri, possano creare le condizioni per lo sviluppo della malattia. La strada per comprendere la genesi della celiachia però, e probabilmente anche di altre malattie autoimmuni, è ancora lunga. Sebbene lo studio mostri che l’infezione porti a una risposta del sistema immunitario contro il glutine, questo non è sufficiente per danneggiare l’intestino come succede nei celiaci. Gli scienziati pensano che ci debbano essere anche altri fattori per far scatenare la malattia, ma ancora non sono stati indagati. E non è neanche detto che tutti i casi di celiachia siano stati innescati da virus. Potrebbero quindi anche esserci celiachie con origini diverse. Questa scoperta non ci permette di curare la celiachia ma, se i risultati saranno confermati anche nell'uomo, si potrebbe aprire la strada verso un trattamento preventivo, tramite una vaccinazione, della malattia e rallentarne così l'aumento dell’incidenza a cui si assiste da vari decenni. Alla prossima Dario Bressanini Bibliografia Bouziat, R., Hinterleitner, R., Brown, J. J., Stencel-Baerenwald, J. E., Ikizler, M., Mayassi, T., ... &amp; Ernest, J. D. (2017). Reovirus infection triggers inflammatory responses to dietary antigens and development of celiac disease. Science, 356(6333), 44-50. Kondrashova, A., Mustalahti, K., Kaukinen, K., Viskari, H., Volodicheva, V., Haapala, A. M., ... &amp; Epivir Study Group. (2008). Lower economic status and inferior hygienic environment may protect against celiac disease. Annals of medicine, 40(3), 223-231. Plot, L., &amp; Amital, H. (2009). Infectious associations of Celiac disease. Autoimmunity reviews, 8(4), 316-319. Stene, L. C., Honeyman, M. C., Hoffenberg, E. J., Haas, J. E., Sokol, R. J., Emery, L., ... &amp; Rewers, M. (2006). Rotavirus infection frequency and risk of celiac disease autoimmunity in early childhood: a longitudinal study. The American journal of gastroenterology, 101(10), 2333-2340. Abadie, V., Sollid, L. M., Barreiro, L. B., &amp; Jabri, B. (2011). Integration of genetic and immunological insights into a model of celiac disease pathogenesis. Annual review of immunology, 29, 493-525. " },
    { "title": "The Food Lab e La Scienza nel Piatto al Food&amp;Science Festival a Mantova", "text": "Per chi non è riuscito a venire al Food&amp;Science Festival a Mantova questo weekend, eccovi i video di due degli eventi. Se seguite questo Blog probabilmente conoscerete Kenji López-Alt e il sito Serious Eats. A Mantova ha tenuto una conferenza tratta dal suo libro The Food Lab. Better Home Cooking Through Science. Io ho avuto l'onore di presentarlo. Eccovi il video direttamente sulla pagina Facebook del Mantova Food&amp;Science Festival  Sempre al Festival eccovi anche il video di un incontro col pubblico, a cui ho partecipato insieme ad altri relatori, sulle bufale alimentari, questa volta dalla pagina Facebook dell'associazione Italia Unita per la Scienza.  Sulle pagine che vi ho linkato trovate anche altri video, come la conferenza di Nina Fedoroff o l'incontro con Luca Parmitano. Altri video verranno aggiunti nelle prossime settimane. Buona visione Dario Bressanini" },
    { "title": "O sale nero, o sale nero, o sale ne", "text": "Sono arrivate le prime giornate calde e soleggiate, ed eccomi qui a riprendere i miei esperimenti sul sale. Era dalla scorsa estate che volevo giocare con il sale nero  Io lo trovo bellissimo. Alcuni Chef lo usano per decorare le carni bianche di alcuni pesci, creando un effetto molto suggestivo. Questo in foto è quello di Cipro (ne esiste un altro proveniente dalle Hawaii). Ha una struttura cristallina a piramide cava come il sale di Maldon, ma invece di essere bianco è completamente nero. Come il carbone, mi verrebbe da dire, e non sarei lontano dalla realtà dato che è proprio il carbone (di origine vegetale) a dargli questo colore. Come? Beh, viene aggiunto in fase di produzione, dato che non esiste nessun sale disciolto nell'acqua di mare di quel colore. A volte quando lo racconto in giro qualcuno mi guarda tra l'incredulo e lo scettico, fino a quando faccio notare che non scopro nulla di segreto dato che è scritto in etichetta e sulla confezione:  Anche quello delle Hawaii è colorato con del carbone, in quel caso ottenuto dalle noci di cocco, inventato nel 2004 dalla società Hawaii Kai Corporation. È da quando l'ho comprato che volevo usarlo per effettuare una \"raffinazione\" casalinga, cioè separare il sale bianco dalla polvere nera di carbone allo scopo di mostrare come la \"raffinazione\", parola temuta da molti, consista in questo caso solo in semplici operazioni che possiamo effettuare a casa, e che non implicano l'uso di chissà quali sostanze tossiche, come spesso invece si crede. Come già per altri articoli, se preferite vedere il video dell'esperimento cliccate qui sotto, altrimenti passate oltre.  Occorrente per l'esperimento: sale nero, un imbuto, della carta da filtro (anche quella delle macchinette del caffè va benone), acqua e contenitori vari.  Mettiamo un po' di sale nero (io ne ho messi circa 30 g) in un bicchiere  Aggiungiamo un po' d'acqua  (in realtà questa foto è inutile ma mi piaceva la goccia che scendeva   ) Il cloruro di sodio si scioglie in acqua mentre le particelle di carbone rimangono in sospensione colorando di nero il liquido.  Ora versiamo il liquido nero nel filtro (anche qui ho beccato la goccia   )  Immediatamente l'acqua salata, limpida, comincia a gocciolare dall'imbuto  Dopo un'oretta tutta l'acqua salata è stata filtrata mentre la polvere di carbone è rimasta nel filtro.  A questo punto dobbiamo solo lasciar evaporare l'acqua lasciandola al sole  Ed ecco il giorno dopo il nostro sale \"raffinato\" bianchissimo.  E il carbone? Eccolo qui, asciugato anche lui e tolto dalla carta da filtro  Sono sicuro che qualcuno si chiederà \"Ma usare questo sale, molto più costoso del comune sale bianco, è meglio o peggio?\". La risposta è che è non cambia nulla, dato che le quantità ingerite di carbone vegetale sono così piccole da non avere alcun effetto, positivo o negativo che sia. Quindi, se volete utilizzarlo per il suo colore va benissimo, ma che non vi venga in mente di spacciarlo per \"più salutare\" In realtà originariamente la purificazione del sale nero di Cipro doveva stare insieme a quella del sale grigio di Bretagna e quello rosso delle Hawaii, ma la verità è che non sono molto bravo a rispettare gli argomenti delle scalette che ogni anno preparo per il blog e per Le Scienze (e la scusa \"Era crollata la casa! C'è stato un terremoto! Una tremenda inondazione! Le cavallette!\" è già stata usata   ). Quindi è inutile che vi prometta a breve gli articoli futuri di questa serie, come quello sul sale iodato, sul sale dolce di Cervia e su come funziona una salina. Arriveranno quando arriveranno Alla prossima Dario Bressanini" },
    { "title": "Mangiatela tu la calce!", "text": "Questa è la reazione tipica di chi scopre che per produrre lo zucchero nelle fasi iniziali della lavorazione si usa la calce. Se siete tra questi forse la storia che vi sto per raccontare vi stupirà (come al solito in doppia versione: video e scritta)  Avete mai provato a impastare la farina di mais? A meno di aggiungere altri ingredienti è impossibile ottenere un impasto plasmabile che poi non si rompa quando lo lavorate. Se nell’area mediterranea la civiltà agricola è sorta attorno al grano –principalmente il farro, il vero grano dell'antichità–, in  Mesoamerica, la regione che va dal Messico all’Honduras e il Nicaragua, l’impulso allo sviluppo è stato dato dalla coltivazione del Mais, domesticato a partire dal Teosinte, una pianta che con i suoi pochi e piccoli semi difficilmente riconosceremmo come suo antenato.  Il mais era al centro della civiltà e della cucina Maya e poi di quella Azteca. A differenza del grano però non contiene glutine e quindi non è facilmente impastabile. In Italia infatti la farina di mais, da sola, si usa quasi esclusivamente per preparare la polenta, e sapete bene come questa non si riesca a modellare. Eppure in Messico e Centro America vi sono centinaia di piatti tradizionali prodotti da farina di mais che invece si riesce a lavorare e da cui si producono tortillas, arepas, tamales, tacos e molto altro. La differenza sta tutta nel trattamento che ha subito il mais: la nixtamalizzazione. Il processo di nixtamalizzazione Il processo di Nixtamalizzazione consiste nel far bollire chicchi di mais ben maturo –o altri cereali come il sorgo– in una soluzione alcalina per poi lavarli e macinarli per produrre una farina chiamata masa. In Mesoamerica il processo tradizionale usa la calce (ossido di calcio, CaO), chiamata cal viva (calce viva) ottenuta dalla cottura del carbonato di calcio –il calcare per esempio oppure dalle conchiglie– e la cenere di legna, che contiene idrossido di potassio (potassa caustica, KOH). In entrambi i casi si tratta di sostanze pericolose e caustiche quindi se decidete di provare fate attenzione e usate sempre SEMPRE gli occhiali. Alla calce si aggiunge acqua per ottenere l’idrossido di calcio (Ca(OH)2), un liquido biancastro lattiginoso chiamato anche, se diluito, latte di calce. Non si sa esattamente quando la nixtamalizzazione sia stata inventata, ma vi sono tracce archeologiche che indicano come già nel 1200-1500 a.C in Guatemala usassero calce e cenere per trattare il mais. Tradizionalmente i chicchi maturi di mais vengono messi a bollire in una soluzione alcalina di idrossido di calcio. Dosi e tempi variano tantissimo a seconda della tradizione ma generalmente si fa bollire per circa un’ora una soluzione dove è stato aggiunto l’1% circa di calce rispetto al peso del mais (1%-5% di soluzione di idrossido di calcio in acqua). Finita la bollitura il mais viene lasciato riposare per 8-24 ore. In questa fase la sottile pellicina esterna attaccata al chicco, il pericarpo, si stacca. L’acqua e il calcio penetrano all’interno gonfiando il chicco e gelatinizzando parzialmente l’amido. Successivamente il liquido viene gettato e i chicchi vengono lavati più volte per eliminare l’eccesso di calcio. Le pellicine rimaste vengono eliminate a mano. A questo punto il mais viene chiamato nixtamal. Si procede quindi alla macinazione, sempre manuale, aggiungendo un po’ d’acqua per produrre la masa, la farina che grazie al trattamento con la calce è in grado di essere plasmata immediatamente per preparare tortillas o altro, oppure seccata per essere usata, previa reidratazione, in un secondo momento. Ovviamente al giorno d’oggi molti di questi passaggi, soprattutto la macinazione, vengono effettuati con delle macchine.  Miglioramenti gastronomici e culinari La bollitura alcalina ha vari effetti importanti dal punto di vista culinario. Prima di tutto stacca la fastidiosa pellicina attaccata al chicco. Poi scioglie l’emicellulosa, la sostanza nelle pareti cellulari che letteralmente tiene insieme, a mo’ di colla, le cellule vegetali. In questo modo sarà molto più facile macinare i chicchi e ottenere un impasto lavorabile. In più l’idrossido di calcio saponifica parzialmente i grassi presenti nel germe per produrre dei mono e digliceridi, che nell’impasto agiranno da emulsionanti –la stessa funzione per cui sono aggiunti per esempio nei gelati e in vari prodotti alimentari– migliorandone la lavorabilità aiutando le proteine presenti a legarsi al resto. Gli ioni calcio con la loro carica positiva fanno la loro parte legando le proteine e i polisaccaridi che si formano dall’amido. Senza il processo di nixtamalizzazione non sarebbe possibile produrre le centinaia di prodotti tipici Messicani e del Centro America. Il mais maturo e asciutto infatti è estremamente difficile da macinare a mano con lo strumento tradizionale, il metate y mano, un tavolo di pietra su cui vengono macinati i chicchi con una matterello sempre di pietra. È probabilmente per questo motivo che le civiltà mesoamericane lo hanno adottato, forse scoperto casualmente. Un effetto collaterale positivo è lo sviluppo di aromi e sapori gradevoli assolutamente non presenti nella farina di mais non trattata. Il mais arriva in Europa e in Africa Il mais venne introdotto in Europa dopo il primo viaggio di Cristoforo Colombo del 1492 e già pochi anni dopo era coltivato in Spagna. Grazie alle sue alte rese rispetto al frumento si diffuse rapidamente in Italia, nel resto d’Europa e persino in Cina. Già nel secolo successivo le potenze coloniali lo portarono in Africa dove diventerà un cibo tradizionale. Insieme al mais però non venne importato il processo di nixtamalizzazione. Forse gli spagnoli pensarono che tutto il processo fosse solo un inutile rito. Oppure la disponibilità in Europa della tecnologia dei mulini per macinare, molto superiore alla macinazione manuale effettuata in Messico, fece ritenere quella procedura superflua. Come vedremo questo avrebbe avuto conseguenze devastanti nei secoli successivi. La pellagra Dalla metà del ‘700 nelle zone povere dell’Italia settentrionale, della Spagna e della Francia meridionale i contadini fecero ricorso a un uso sempre più massiccio del mais nella dieta. La polenta, anche 2 o 3 kg al giorno, era quasi il solo alimento disponibile e periodicamente, soprattutto in Veneto e Friuli, scoppiavano epidemie di pellagra, una malattia terribile causata –si sarebbe scoperto poi– dalla carenza di alcune vitamine tra cui la niacina o acido nicotinico. Si manifestava con delle gravi dermatiti e lesioni profonde nella pelle, accompagnate da diarrea, demenza e infine la morte nella maggioranza dei casi. Il legame tra la malattia e una dieta a base di mais fu notata già agli inizi dell’800. Si pensava che il mais fosse la causa diretta, oppure la presenza di contaminante. Le vere cause della pellagra vennero scoperte solo nel 1937 da Conrad Arnold Elvehjem e dai suoi colleghi dell'Università del Wisconsin, riuscendo a collegare la carenza di acido nicotinico con la malattia, studiando l’equivalente della pellagra nei cani, la cosiddetta malattia della “lingua nera”. Immediatamente si cominciarono a trattare le persone colpite da pellagra con acido nicotinico, che venne chiamato Vitamina PP da “Pellagra Preventing” (“per la prevenzione della pellagra”). Il problema quindi non era il mais in sé, o qualche sua possibile contaminazione, ma il fatto che una dieta prevalentemente a base di mais non fornisse un apporto sufficiente di vitamina PP [nota1]. Miglioramenti nutrizionali dalla Nixtamalizzazione Qualcosa non tornava però. Le popolazioni mesoamericane non hanno mai sofferto di questa malattia pur alimentandosi quasi esclusivamente con mais. E in più il contenuto di vitamina PP nel mais non era affatto trascurabile. Fu solo nel 1983 che Kenneth Carpenter fece notare come la niacina del mais non fosse assorbibile dal nostro corpo perché legata all’amido del chicco. Il trattamento alcalino con la calce, tipico delle popolazioni mesoamericane, ha il pregio di liberare la vitamina PP e renderla disponibile per essere assorbita dal nostro corpo. Un altro beneficio del trattamento alcalino riguarda il calcio. Nella procedura tradizionale il calcio non viene eliminato totalmente dai lavaggi; un po’ rimane nel mais aumentandone la concentrazione di circa 20 volte. Ancora oggi in Messico il consumo di tortillas è di 120 kg per persona per anno, e contribuiscono al 39% dell’apporto proteico, al 45% di calorie e al 50% di apporto giornaliero di calcio, diventando così una fonte importante di questo elemento per chi si nutre quasi esclusivamente di mais. Nelle zone rurali più povere le tortillas possono anche rappresentare il 70% delle calorie giornaliere consumate. [nota2]  Altri cibi trattati con alcali In cucina siamo più abituati a trattare con le sostanze acide che con quelle alcaline. Usiamo ogni tanto il bicarbonato, specialmente in pasticceria, che è solo debolmente alcalino, o la cosiddetta \"ammoniaca per dolci\", ma tranne l’albume praticamente tutti gli alimenti sono acidi. Esistono però altri casi, oltre al mais, di trattamenti tradizionali che sfruttano delle basi forti (il nome che i chimici danno alle sostanze fortemente alcaline come la calce). Avete mai mangiato dei bretzel o pretzel? Beh, il colore bruno scuro esterno è dovuto a un bagno in idrossido di sodio (“soda caustica” ma per uso alimentare, o NaOH, indicato in etichetta come E524) immediatamente prima della cottura. Mentre la calce (o come abbiamo detto, l’idrossido di Calcio E526) si usa in alcuni trattamenti per eliminare l’amaro dalle olive. Anche in questo caso dei lavaggi eliminano i residui di calcio. Siete appassionati di cucina cinese e giapponese? Beh, gli spaghetti usati per esempio per il ramen hanno nell’impasto del carbonato di sodio o di potassio, sostanze più alcaline del bicarbonato che abbiamo tutti in casa. Anche il cacao in polvere ha spesso subito un trattamento alcalino per migliorarne la solubilità in acqua: il cosiddetto “processo olandese” inventato dal chimico Coenraad van Houten. Trattamento che lo rende anche più rossiccio. Se vi volete cimentare con la nixtamalizzazione, magari non solo del mais ma anche di altri cereali quali il sorgo, la segale o l’orzo, oltre alla raccomandazione di usare sempre degli occhiali protettivi vi consiglierei di procurarvi una cartina di indicatore universale –le trovate comunemente in farmacia o nei negozi per acquari– per verificare di aver lavato via bene l’idrossido di calcio in eccesso prima di procedere con la macinazione. Considerazioni da chimico “Mangiatevelo voi lo zucchero trattato con la calce!” Questa è una frase che leggo spesso nelle discussioni in rete che riguardano lo zucchero. Il trattamento con idrossido di calcio infatti è uno dei trattamenti iniziali sia del sugo estratto dalla canna che di quello da barbabietola. A parte l’idea errata che solo lo zucchero bianco sia stato trattato con la calce (in realtà questo è un trattamento preliminare che viene effettuato anche per molti zuccheri scuri come il muscovado), il semplicistico ragionamento che aleggia è che poiché la calce è una sostanza pericolosa allora questa pericolosità si trasferisce automaticamente ai cibi con cui viene in contatto. Manco fosse un virus contagioso. La calce è una sostanza indubbiamente pericolosa, se ingerita o per contatto, ma non è tossica o velenosa. E a contatto con l’acqua la calce, strettamente parlando, non esiste più. Esiste l’idrossido di calcio o, se vogliamo, gli ioni calcio (Ca++) e idrossido (OH-); gli stessi ioni che vedete sull’etichetta dell’acqua in bottiglia. Si possono eliminare con dei lavaggi. Il calcio invece nelle tortilla rimane, in parte, migliorando le qualità nutrizionali del mais. A volte mi è capitato di sentir magnificare il contenuto di calcio dello zucchero muscovado. In realtà per le quantità che consumiamo di zucchero il contenuto di calcio non è nutrizionalmente rilevante, ma mi sarebbe piaciuto vedere la faccia del magnificatore del muscovado una volta scoperto che quel calcio proviene dal tanto vituperato trattamento con la calce! L’idrossido di calcio è un additivo alimentare permesso (E526), così come l’idrossido di sodio (E524). Li vedete a volte segnalati nelle etichette come “regolatori di acidità”. Certo, a maneggiare con poca cura sostanze che concentrate sono pericolose possono capitare incidenti, per cui è sempre il caso di fare attenzione. Mangiamo calce? Ma quando mangiate una tortilla, o dello zucchero, state mangiando calce? Ovviamente no, e chiunque di voglia più o meno subliminalmente suggerire questo o è ignorante o un cialtrone. Oppure è un furbacchione perché vuole vendervi qualche cosa sfruttando il “marketing della paura”. È molto facile: “Con quelle sostanze chimiche ci fanno il sapone e gli anticongelanti per l’asfalto, non vorrai mangiarteli!?!” Stiamo parlando dei soprannominati bretzel. Certo, con la soda ci si può fare anche il sapone, ma ha centinaia di migliaia di altri usi. La strategia linguistica del marketing della paura è quella di selezionare un uso il più lontano possibile all’uso alimentare ed enfatizzarlo, come se quell’uso ne definisse le proprietà intrinseche. E l’anticongelante da asfalto? Beh, d’inverno sulle strate ghiacciate di sparge il sale no? (in realtà è meglio spargere cloruro di calcio e non cloruro di sodio) Mentre una gradevole coppetta di fragole zuccherate con la panna montata appena spruzzata dalla bomboletta diventa un “cibo addizionato con additivi per motori di macchine e sostanze per trattare muri ammuffiti!”, riferendosi all’N2O delle bombolette di panna montata e, appunto, alla calce del trattamento dello zucchero. Comunque meglio montarla da soli la panna, è più buona Alla prossima  Dario Bressanini  Bibliografia e note [nota1] Anche un amminoacido essenziale, il triptofano, può contribuire a prevenire la pellagra perché si può trasformare in acido nicotinico. Gli alimenti di origine animale sono ricchi di triptofano per cui le popolazioni che consumavano tanta polenta ma insieme al latte, in Lombardia per esempio, avevano meno probabilità di sviluppare la pellagra. [nota2] Alcuni studi indicano che la nixtamalizzazione riduce anche il contenuto di micotossine nel mais, ma altri studi hanno messo in dubbio questo. Sefa-Dedeh, S., Cornelius, B., Sakyi-Dawson, E., &amp; Afoakwa, E. O. (2004). Effect of nixtamalization on the chemical and functional properties of maize. Food Chemistry, 86(3), 317-324. Gomez, M. H., McDonough, C. M., Rooney, L. W., &amp; Waniska, R. D. (1989). Changes in corn and sorghum during nixtamalization and tortilla baking. Journal of food Science, 54(2), 330-336. Carmen, W. (2003, November). Nixtamalization, a Mesoamerican technology to process maize at small-scale with great potential for improving the nutritional quality of maize based foods. In 2nd International Workshop on Food-based approaches for a healthy nutrition, Ouagadougou (pp. 23-28). Elvehjem, C. A., Madden, R. J., Strong, F. M., &amp; Woolley, D. W. (1938). The isolation and identification, of the anti-black tongue factor. Journal of Biological Chemistry, 123, 137-149. Carpenter, K. J. (1983). The relationship of pellagra to corn and the low availability of niacin in cereals. In Nutritional Adequacy, Nutrient Availability and Needs (pp. 197-222). Birkhäuser Basel." },
    { "title": "Le mille bufale del sale rosa dell'Himalaya", "text": "– Limita il rischio di ritenzione idrica e di ipertensione – Promuovere un equilibrio stabile del pH a livello delle cellule, cervello incluso. – Promuove un miglioramento della capacità di assorbimento degli elementi nutritivi presenti nell'intestino. – Riduce i crampi. – Accresce la forza delle ossa. – Promuove la salute dei reni rispetto all'uso del comune sale da cucina. – Favorisce un sonno migliore e regolare. E per ultimo i fuochi artificiali: “Offre un aiuto naturale in più dal punto di vista del desiderio sessuale.” Insomma un viagra rosa! Continuate a ripetere una bufala e prima o poi qualcuno ci crederà e la racconterà a sua volta arricchendola di nuovi particolari. È la dinamica tipica delle leggende urbane ed è quello che è successo con il sale rosa dell’Himalaya. Ne abbiamo già parlato in un altro articolo e vi avevo mostrato come non esistano prove che abbia particolari proprietà (oltre al colore accattivante), nonostante mi capiti continuamente di leggere su siti web e riviste articoli che “certificano” le sue proprietà, anche a firma di medici e nutrizionisti purtroppo. Ovviamente sempre senza uno straccio di fonte. Gli articoli scientifici che ne parlano invece mostrano come questo sale sia sostanzialmente equivalente a del normale sale da cucina sporco di ruggine, e quindi non possa avere nessuna delle varie millantate proprietà, con in più tracce di elementi, come Cadmio e Nickel, di cui possiamo fare volentieri a meno. Torno brevemente sull’argomento, adesso che l’argomento delle bufale e della cosiddetta post-verità è uscito dai blog di nicchia, per fare qualche altra considerazione sulle leggende che circondano questo sale. Qui potete vedere un video riassuntivo  Puro perché antico Non bastavano i grani antichi, ora abbiamo pure i sali antichi!  Posto che ogni sale alimentare in commercio da noi deve contenere per legge almeno il 97% di cloruro di sodio, quindi deve essere quasi puro, spesso si magnifica la qualità del sale rosa dicendo che “è antichissimo e proviene da un mare incontaminato asciugatosi milioni di anni fa”. Certamente, ogni miniera di sale esistente al mondo sfrutta i depositi fossili di mari prosciugati milioni di anni fa. Anche in Italia ne abbiamo, per esempio a Petralia in Sicilia, da dove estraiamo il salgemma: cloruro di sodio raffinatissimo, praticamente puro così com’è. Qualcuno dice “il sale marino di oggi proviene da un mare inquinato, quindi anche il sale è inquinato”. Hai le prove? Dimostramelo! Altrimenti sei un fuffaro che sfrutta la paura delle persone per alleggerirgli il portafoglio o per accreditarti come guru salutista. Mi sono chiesto però perché questa affermazione faccia indubbiamente presa su molte persone. La risposta che mi sono dato è questa: alcuni pensano che il sale marino si ottenga semplicemente prendendo dell’acqua di mare e facendola evaporare tutta. Se siete già al mare provate a fare l’esperimento: prendete un paio di litri d’acqua di mare, metteteli in un catino al sole, lasciate evaporare tutta l’acqua e in un paio di giorni otterrete della polvere bianca. Assaggiate: fa schifo. Quello non è cloruro di sodio quasi puro: contiene un sacco di altra roba amara e, ovviamente, anche qualsiasi sostanza inquinante presente in origine. Se ci riaggiungete acqua distillata ricostituite l’acqua di mare di partenza, che ovviamente non è potabile. Inquinata l’acqua di partenza, inquinato il prodotto ottenuto.Il sale però non si produce così: si raffina, si purifica, si fa cristallizzare quasi solo il cloruro di sodio –che, ripeto, è bianco di per sé, non c’è bisogno di sbiancarlo come qualche articolo racconta – mentre l’acqua rimasta, con la maggior parte delle sostanze amare e altro, si getta via. È così che funziona una salina: è un impianto solare a cielo aperto di raffinazione del cloruro di sodio. Anche il sale integrale è raffinato! Questo manda spesso in cortocircuito qualcuno, perché si tratta comunque di eliminare la gran parte delle sostanze amare e indesiderate. Semplicemente il sale integrale non subisce il lavaggio finale – con acqua salata ­­–, non viene asciugato e non vengono aggiunte sostanze antiagglomeranti. Ma è sempre cloruro di sodio almeno per il 97%. Se comunque temete l’inquinamento anche in dosi omeopatiche, potete sempre acquistare del normale salgemma bianco purissimo. L’origine delle bufale rosa  Ma torniamo invece alle varie bufale salutistiche su questo sale (i mitologici “84 oligoelementi”, che regolarizzi il pH, che regoli la ritenzione idrica etc.) La dinamica della loro diffusione non è diversa da tante altre. In un epoca in cui per riempire lo spazio sui giornali, tra una pubblicità e l’altra, o sul web si continua a copiaincollare selvaggiamente senza controllare le fonti, non stupisce che questa robaccia giri. Mi colpisce sempre però la potenza del passaparola, specialmente quando il tutto nasce da una singola persona. È successo con Robert Kwok per la sindrome da ristorante cinese e il glutammato e con Luciano Pecchiai per l’inesistente legame Grano Creso/Celiachia. Chi c’è all’origine delle favole sul sale rosa dell’Himalaya? A quanto pare tutto inizia verso la fine degli anni ’90 quando un tal Peter Ferreira, che si autodichiara biofisico, tiene delle conferenze in Germania in cui parla delle virtù e delle “energie curative del sale himalaiano”. È lui che inizia a parlare dei mitologici 84 elementi che, a suo dire, sarebbero presenti nel sale rosa. Su youtube trovate una sua vecchia conferenza chiamata “Wasser &amp; salz” (parte uno e due) riversata da una cassetta VHS. Le conferenze sono un successo, sempre piene di gente, e nel 2001 pubblica insieme a Barbara Hendel, un medico, il libro “Wasser &amp; Salz ” in cui racconta delle varie proprietà, a suo dire, di questo sale miracoloso proveniente dall’Himalaya (come sapete questa è la prima bugia visto che proviene dalla catena del Salt Range in Pakistan). È subito un best seller nei paesi di lingua tedesca, con 80.000 copie in pochi mesi, e in un battibaleno i negozi di cibi ecobioalternativnaturali di Germania, Austria e Svizzera si riempiono di cristalli di sale rosa dell’Himalaya. Venduto a caro prezzo, allora come ora. Come vi ho raccontato nel primo articolo la storia degli 84 elementi è una bufala assurda, e forse è per questo che nell’ultima edizione italiana non si trova più la tabella originale. Ma non importa perché tanto, dal 2001, come una freccia dall’arco scocca, il sale rosa scorre veloce di bocca in bocca, arricchendosi man mano di proprietà e diffondendosi negli altri paesi europei e poi in USA. Ora viene persino usato nei cosmetici. La faccenda non sfugge alla rivista Focus che nel marzo 2002 parla del delirio di questa bufala, suggerendo anche che Ferreira faccia un sacco di soldi con l’importazione del sale dal Pakistan. L’articolo mette subito in chiaro che il presunto istituto che ha fatto le analisi del sale, riportate nel libro, non pare esistere e che il libro è pieno di fesserie spacciate per scienza. Ma anche le istituzioni si muovono: nel 2002 la “Fluor-und jodkommission”, una commissione dell’Accademia Svizzera di Scienze Mediche, mette in guardia verso il consumo di questo sale, perché non iodato e non fluorurato. Nel 2003 è la volta dell’Ufficio Bavarese per la salute e la sicurezza alimentare a mettere sotto il microscopio il sale rosa, analizzando 15 campioni e giungendo alla conclusione che non vi è traccia dei mitologici 84 elementi, e che alla fine è solo sale, per il 98% cloruro di sodio, con qualche impurità di nessun interesse, nonostante il battage del marketing salutistico. Anche sul web compaiono i primi scettici ma nulla può contro il desiderio di molte persone di credere fortemente ai cibi magici. Una dinamica vista più e più volte: queste bufale si diffondono rapidamente prima col passaparola, poi con l’aiuto di internet per poi finire sui giornali, che copiaincollano senza verificarne la veridicità, e senza che i lettori mettano mai in dubbio ciò che leggono. Anzi, casomai si chiede, con malcelato fastidio ai dubbiosi e agli scettici di smentirle. “L’ha scritto la nutrizionista sulla rivista! Come osi metterla in dubbio?” Non funziona così! Lasciatemi fare una nota di metodo: l’onere della prova nella scienza sta in chi fa delle affermazioni. Non sono io a dover smentire che esistono gli unicorni, ma tu che lo affermi a dover portare prove convincenti. E se non le porti sei un cialtrone. Quindi abituiamoci a chiedere le fonti a chi spaccia in campo alimentare (ma lo stesso discorso vale per altri campi) proprietà miracolose di questo o quel cibo. E a considerare di valore nullo le affermazioni senza fonti affidabili. Zero. Anche se chi le pronuncia è un medico o nutrizionista. Dai cui siti e articoli purtroppo provengono anche alcuni brani che ho riportato prima. Spazzatura senza valore scientifico. Niente fonti? Niente cammello! Il sapere superficiale  Viviamo nell’epoca del “sapere superficiale”: leggiamo qua e là un po’ di tutto, spesso solo i titoli degli articoli, e raramente abbiamo il tempo di approfondire e andare oltre l’infarinatura leggera. Semplicemente non ne abbiamo il tempo: purtroppo non possiamo permetterci di mettere in dubbio ogni affermazione con cui veniamo in contatto, e spesso non abbiamo neppure la capacità di dubitare delle cose che sentiamo, per non parlare della capacità di andare a cercare da soli le risposte giuste. Se considerassimo prive di valore tutte le affermazioni di cui non abbiamo verificato la veridicità oltre ogni dubbio, beh ci rimarrebbe ben poco di cui discutere (e spesso di cui accapigliarsi). Il “sapere superficiale” in qualche misura temo sia inevitabile, forse proprio a causa dell’eccesso di informazioni a cui possiamo accedere. Una volta l’ignorante era la persona che non aveva informazioni. Ora che ognuno dal cellulare può fare una ricerca su Google, l’ignorante è colui che non riesce a distinguere le informazioni vere da quelle false. Per cui siamo tutti ignoranti, tranne nella piccolissima nicchia in cui siamo esperti (ma lo siamo veramente o ci riteniamo solamente?). Poiché per noi ignoranti il “costo”, anche in termini di tempo, della ricerca di informazioni corrette è troppo elevato, come ne usciamo? Ci dobbiamo rassegnare al sapere superficiale? Non a caso una volta nei piccoli paesi alcune figure istituzionali fungevano anche da “autorità culturali”: il prete, il farmacista, il medico condotto, erano spesso le uniche persone che avevano fatto studi superiori e a cui ci si rivolgeva anche per questioni che esulavano i loro specifici ambiti di competenza. E oggi? Come facciamo? A chi ci rivolgiamo se non possiamo credere alle prime risposte che ci dà San Google? Per il caso generale non ho risposte ma, almeno per quel che riguarda il cibo, viviamo in un’epoca in cui, grazie al cielo, questo è abbondante, vario, supercontrollato, poco costoso e sicuro. E quindi possiamo tranquillamente ignorare le sirene del salutismo markettaro che sfornano supercibi ad ogni stagione, sempre senza fornire prove valide della loro efficacia. Semplicemente non ne abbiamo bisogno. Bastano le linee guida sull’alimentazione degli organismi nazionali e internazionali. E queste ci dicono che ogni giorno l’italiano adulto mediamente consuma dieci grammi di sale, e ci consigliano di ridurlo a 6 grammi o anche meno. Non di sostituirlo con uno colorato di rosa perché contiene un po’ di ruggine. Alla prossima Dario Bressanini" },
    { "title": "Grano antico fa buon glutine?", "text": "A mano a mano che cambiano le nostre abitudini alimentari forse dovremmo adattare i proverbi per stare al passo coi tempi. “Gallina vecchia fa buon brodo” per esempio è ormai difficilmente comprensibile dal consumatore moderno, che sempre più raramente prepara ancora il brodo a casa, per non parlare della difficoltà oggi di reperire una gallina, per di più vecchia. Una versione adattata al nuovo millennio potrebbe essere invece “Grano antico fa buon glutine”. Questo almeno è quanto sempre più spesso si sente dire, in rete come in televisione o sui giornali, da produttori, agricoltori, medici, panificatori, pizzaioli e persino qualche scienziato. Secondo questa vulgata i grani “moderni” sono accusati di volta in volta di essere meno nutrienti di quelli “antichi”, oppure di avere molto più glutine, o di un tipo più “tossico” (e fate attenzione a tutte le virgolette), e di aver contribuito al diffondersi di varie malattie legate ai grani come la celiachia e così via. Sarà vero? Ci sono evidenze scientifiche o è tutto frutto del passaparola che sul web corre incontrollato? Cerchiamo di capirlo. Vi avviso subito però che l'articolo sarà lungo e dovrò necessariamente entrare nei dettagli perché il tema è complicato, ma spero di non annoiarvi troppo. Il dilemma del miglioratore genetico Dall’invenzione dell’agricoltura l’uomo ha iniziato a modificare i geni delle specie selvatiche per adattarle ai nostri desideri, selezionando via via quei geni che corrispondevano a caratteristiche interessanti: frutta più dolce, semi più grossi e produttivi, vegetali meno tossici e più gradevoli al palato, o semplicemente più belli e così via. Il tutto sfruttando pesantemente le mutazioni genetiche spontanee che apparivano –e ancora lo fanno– nei campi da un giorno all’altro senza preavviso. Questo processo, chiamato “miglioramento genetico”, ha portato le piante coltivate a essere molto diverse, geneticamente, dalle loro antenate selvatiche, al punto che quasi nulla di ciò che coltiviamo riuscirebbe ora a sopravvivere allo stato selvatico senza le cure di un agricoltore. Durante il processo millenario di mutazione genetica e selezione, chi ha migliorato le varietà vegetali –oggi li chiamiamo breeders– ha eliminato anche alcuni geni portatori di caratteristiche negative per la salute umana– perché per esempio producevano sostanze tossiche in grado di proteggere la pianta dai parassiti– e ha aumentato le rese. Una domanda che gli scienziati hanno iniziato a porsi vari anni fa è se per caso, nella corsa al miglioramento genetico, non si siano inavvertitamente anche selezionati prodotti meno nutrienti o meno salubri o addirittura tossici. Con l’aumento mondiale di malattie legate al consumo di grano questa domanda è diventata pressante specialmente per quel che riguarda i vari tipi di grano “moderno” che noi consumiamo, che sempre più spesso sono accusati di essere causa di molteplici patologie, a differenza dei “grani antichi”. Grani antichi. Sì ma quanto antichi? Prima di continuare però dobbiamo metterci d’accordo su cosa intendiamo per “grani antichi”. Ogni classificazione, ogni data specifica, ogni linea di demarcazione è necessariamente arbitraria dato che il miglioramento genetico è iniziato con l’agricoltura stessa. Pensate che il grano tenero selvatico non esiste neppure poiché questa specie è nata già domesticata per effetto di una fusione genetica tra il farro coltivato e una graminacea spontanea. È però indubbio che nell’ultimo secolo il miglioramento genetico abbia accelerato. Ecco quindi che nel parlare comune spesso convivono due differenti –e contrapposte– definizioni di “grano antico”. Nella prima si intendono per grani antichi quelle specie del genere Triticum (quelli che chiamiamo grani) che erano consumate, appunto, dalle popolazioni dell’antichità. Sono quindi, potremmo dire, “geneticamente antiche”. Il Farro monococco quindi, domesticato 10.000 anni fa è il più antico di tutti. Come abbiamo raccontato nel libro Contronatura, il Farro monococco era geneticamente più semplice, con 14 cromosomi, e con caratteristiche panificatorie inferiori a quello che lo avrebbe soppiantato: il farro dicocco, che ancora oggi possiamo gustare in alcune parti d’Italia ma che è ormai praticamente sconosciuto in molti paesi stranieri. Il farro dicocco era il vero “grano dell’antichità”, consumato in gran quantità dai Romani. Perse d’importanza quando, nel medioevo, il grano tenero prese il sopravvento in Italia. Ora è tornato di moda e lo si trova ovunque. In zuppe, dove fortunatamente è rimasto in alcune zone d’Italia come la Toscana, ma anche nei biscotti, nelle insalate e in tanti altri prodotti. Le aziende alimentari lo adorano perché rimanda nel consumatore a un immaginario preindustriale, dove la vita era semplice e tranquilla e il cibo non ancora corrotto dall’uomo. Le aziende non vendono biscotti al farro (che per altro io acquisto perché mi piacciono) ma suggestioni. Mica per niente hanno inventato l’immaginario del Mulino Bianco. Le migliori capacità agronomiche e gastronomiche del farro sono dovute all’aggiunta di decine di migliaia di geni sui 14 cromosomi donati da un’erba selvatica. Alcune mutazioni genetiche porteranno poi al grano duro (Triticum durum) che usiamo principalmente per la pasta, mentre un’ulteriore fusione genetica con geni provenienti da un’altra graminacea spontanea porterà, ultimi arrivati, al Farro spelta e al Grano tenero (Triticum aestivum), un vero e proprio mostro genetico. Di tutte le specie del genere Triticum che coltiviamo è proprio il grano tenero quella più diffusa, che con più di 700 milioni di tonnellate/anno rappresenta il 95% dei grani coltivati. Buon secondo abbiamo il grano duro con 40 milioni di tonnellate. A seguire le briciole con le varie specie di farro e altri grani minori. Secondo questa classificazione quindi il grano più “antico” è il farro monococco e a seguire il farro dicocco. Il più “moderno” è il frumento tenero, con tutte le sue varietà che si sono create nei millenni dopo la sua coltivazione che però differiscono geneticamente tra loro molto meno di quanto questa specie differisca dalle altre, avendo una biodiversità molto ridotta.  [Shewry, Peter R., and Sandra Hey. \"Do “ancient” wheat species differ from modern bread wheat in their contents of bioactive components?.\" Journal of Cereal Science 65 (2015): 236-243.] Ecco quindi che Peter Shewry e Sandra Hey, ambedue scienziati del prestigioso Centro di Ricerche Rothamstead, si chiedono  “Le specie di grano “antico” differiscono dal grano tenero moderno nelle loro componenti bioattive?”, dove Shewry e Hey usano appunto la definizione genetica di “antico”. I due scienziati hanno studiato il contenuto nutrizionale di farro monococco, farro dicocco, farro spelta, grano duro e grano tenero in cerca di differenze. Soprattutto andando a vedere il contenuto in fibre, che hanno un effetto positivo sulla nostra salute, e sostanze fitochimiche di vario tipo (alcune vitamine, steroli, acidi fenolici, alchilresorcinoli ecc.) Ricordiamo peró che comunque il farro che mangiamo oggi non è comunque lo stesso dell’antichità perché anche in un campo incolto senza alcun intervento dell’uomo nel corso dei millenni si selezionano alcuni geni in favore di altri. L’evoluzione è sempre al lavoro. Precisato questo, le conclusioni dei ricercatori sono che i grani “antichi” differiscono molto poco dal frumento tenero moderno per quel che riguarda la maggior parte dei composti bioattivi, contenendone quantità paragonabili, eccezion fatta per i carotenoidi, dato che alcuni grani, per esempio quello duro, sono stati selezionati nei secoli per dare una colorazione più gialla alla sua farina. Le fibre invece sono presenti in misura maggiore nei “moderni” grano tenero e grano duro rispetto al farro monococco e altri grani più antichi. Questo per quel che riguarda le analisi dei chicchi. C’è da dire che dal punto di vista del consumatore, la differenza nelle quantità di fibre che ingeriamo la fa più la scelta di mangiare prodotti a base di farine integrali, o direttamente i semi (ma quanto è buona la zuppa di Farro alla toscana?) che non la scelta del tipo di specie. Una farina integrale può avere il 10-15% di fibre mentre in una farina 00 queste sono solo il 2-3% Le conclusioni dei due scienziati sono che “i dati disponibili mostrano che i grani antichi differiscono poco da quelli moderni nel contenuto della maggior parte delle sostanze bioattive e possono forse contenere meno fibre. Queste analisi non supportano l’ipotesi che i grani antichi siano in qualche modo ‘più sani’ di quelli moderni” Antichi dell’altroieri La seconda definizione di “grani antichi” fissa come spartiacque arbitrario, tra il prima e il dopo, la prima o la seconda guerra mondiale, o comunque i primi decenni del ventesimo secolo. Nella letteratura scientifica troviamo vari articoli che si pongono l’obiettivo di indagare se il grano –sia duro che tenero– ottenuto nella seconda metà del 20° secolo sia in qualche modo diverso dai suoi progenitori. La classificazione come dicevo è abbastanza arbitraria, proprio perché le modificazioni genetiche si sono accumulate e selezionate per millenni. E se per alcuni articoli un grano del 1960 è considerato antico, per altri è senza dubbio moderno. È però indubbio che a partire da dopo la seconda guerra mondiale il miglioramento genetico del grano, orientato soprattutto ad aumentare le rese, abbia subito una accelerazione, e quindi è del tutto legittimo chiedersi se, per caso, questo non abbia introdotto delle caratteristiche indesiderate nei “grani moderni”, soprattutto nel glutine. Si vabbè ma il glutine? Continuate a ripetere ossessivamente una cosa inventata e dopo un po’ sarà ritenuta “vera”. È quello che è accaduto con l’affermazione che oggi i grani conterrebbero più glutine di quelli di una volta. In realtà il miglioramento genetico non si è mai posto l’obiettivo di aumentare il contenuto di glutine, ma più spesso di aumentare il contenuto di amido, direttamente collegato alle rese. Quindi, casomai, il contenuto proteico totale, di cui il glutine è la frazione più importante, dovrebbe avere avuto la tendenza a diminuire o a rimanere stabile. È così? Donald Kasarda, un ricercatore del servizio di ricerche in agricoltura del ministero dell’agricoltura americano, ha cercato di fare chiarezza.  [Kasarda, D. D. (2013). Can an increase in celiac disease be attributed to an increase in the gluten content of wheat as a consequence of wheat breeding?. Journal of agricultural and food chemistry, 61(6), 1155-1159.] Prima di analizzare i dati di Kasarda mi permetto una piccola digressione gastronomica: per certi prodotti, come torte e biscotti, serve della farina debole, con poco glutine. Diciamo 7%-11% di proteine. A volte addirittura per certi prodotti da forno si riduce la percentuale di glutine aggiungendo ulteriore amido. Per altri prodotti, come il pane o alcuni lievitati, servono percentuali di proteine, e quindi di glutine, superiori, diciamo 12%-14%. Ed è SEMPRE stato così. Questo significa che almeno dal Medioevo si è sempre cercato di avere farine da grani con un alto contenuto di glutine e altre con un minor contenuto di glutine. Non ha nessun senso gastronomico pensare che nell’ultimo secolo tutti siano impazziti cercando di sviluppare solo grani con un contenuto di glutine che il mercato non ha mai richiesto. Quindi, se mi avessero chiesto di scommettere, senza sapere nulla, se nell’ultimo secolo il glutine nel grano sia aumentato io avrei detto di no perché non avrebbe avuto alcun senso. Se andate a leggervi l’Artusi scoprirete che per alcune ricette di lievitati lui prescrive alcune specifiche farine, dei climi freddi d’Ungheria. Ok, Kasarda non me l’ha chiesto e quindi è andato a cercare i dati. E cos’ha scoperto? Analizzando i tabulati annuali delle percentuali di proteine contenuti del grano coltivato nel Kansas dal 1949 al 2011 ha scoperto che le variazioni di proteine dipendono molto di più dalle condizioni metereologiche di un determinato anno che dalla varietà di grano coltivato. La percentuale rimane attorno al 11%-13% ma nel 1956 ha avuto un picco a 14,1% mentre nel 1961 è stato il minimo storico con 10,7%. Nel Minnesota invece la percentuale del grano (da pane) coltivato negli anni ’20-’30 del secolo scorso era attorno al 13%-15%, ma nel 1938 ci fu un picco con una percentuale di glutine altissima, il 18,8%, dovuta presumibilmente alla siccità. In generale quindi non c’è alcun segno di un aumento di glutine nelle coltivazioni di grano a mano a mano che ci avviciniamo ai nostri giorni e le medie sono rimaste costanti. Ma la cosa più corretta da dire, a mio parere, è che le medie comunque dicono poco, perché ogni anno c’è sempre una richiesta di grano con poco glutine e di grano con più glutine. Infatti ci sono dei grani “antichi” che hanno un quantitativo di glutine molto alto. Il tanto decantato, e ora di moda, Senatore Cappelli per esempio, ha un contenuto di glutine elevato. Come dicevo prima, non c’è alcun bisogno di avere solo farine con un contenuto elevato di glutine. Kasarda conclude con “non ho trovato alcuna prova di un trend verso un aumento del contenuto proteico del grano tenero dagli inizi del ventesimo secolo a oggi” Quindi, nonostante quanto si sente spesso dire, il glutine non è affatto aumentato, e i grani antichi non è affatto vero che possedessero meno glutine. Mi è capitato una volta di discutere con una persona venuta a sentire una mia conferenza. Sosteneva che i grani di adesso avessero il triplo (!) del glutine di una volta. A nulla sono valse le mie spiegazioni, e del fatto che fossero numeri privi di senso. Le fonti? L’aveva letto su internet e quindi era per forza vero. Ok, magari il grano non ha più glutine ma noi ne mangiamo di più. Potrebbe essere vero? Kasarda si pone anche questa domanda, ma i dati mostrano altrimenti: all’inizio del 20° secolo negli USA si mangiava molto più grano --principalmente attraverso il pane-- che nel resto del secolo. Il consumo di grano è costantemente diminuito fino agli anni ’60, negli Stati Uniti, quasi dimezzandosi, per poi riaumentare un pochino e diminuire di nuovo negli anni 2000.  Non ho dati italiani ma mi stupirei di scoprire che oggi mangiamo più farina di 100 anni fa, quando il pane era consumato in quantità molto più elevate che ora. Ok, il glutine non è aumentato e ci sono sempre stati grani antichi, con tanto glutine, così come grani, antichi e nuovi, con poco glutine. E non ne mangiamo di più. Ma magari il glutine è un po’ cambiato? Questa è un’altra cosa che si sente dire spesso. Se il glutine totale non è cambiato, forse potrebbe essere cambiata la sua composizione. Alcuni dicono addirittura che il glutine dei “grani moderni” sia addirittura “tossico”. Il glutine è composto di due tipi di proteine: le gliadine (suddivise in alpha, beta, gamma e omega) e le glutenine, che si dividono in leggere (LMW-GS Low Molecular Weight Gluten Subunit) e pesanti (HMW-GS). Queste proteine vengono spezzate con difficoltà dal nostro corpo e alcuni frammenti possono sopravvivere alla digestione. In un articolo precedente vi avevo spiegato che nella parziale digestione del glutine rimaneva addirittura un frammento di 33 amminoacidi che danneggiava l’intestino del celiaco. Prima di continuare vi devo spiegare che cos’è un epitopo. (Vi avevo avvisato che dovevo entrare nei dettagli). In pratica un epitopo è un frammento di una proteina di pochi amminoacidi legati insieme. Ciò che danneggia il celiaco non è tutto il frammento di 33 amminoacidi ma sono degli epitopi specifici più corti contenuti in questo lungo frammento. Questo è quello più noto ma per i celiaci sono tossici anche altri epitopi, più o meno lunghi e con tossicità diverse. Fino ad ora sono stati identificati e classificati almeno 30 diversi epitopi tossici per il celiaco. La maggior parte di questi è presente nelle gliadine (alpha-gliadina soprattutto), mentre solo una minoranza nelle glutenine. Grani diversi possono quindi avere una tossicità diversa per i celiaci ­–posto che sono comunque tutti tossici– perché contengono più o meno epitopi, e di tipo diverso. Una domanda legittima è chiedersi se i grani moderni siano più tossici di quelli antichi perché magari contengono più epitopi tossici. Ricordate comunque che stiamo parlando di tossicità per i celiaci, non per le persone non affette dalla malattia. L’allarme del 2010  [Van den Broeck, H. C., de Jong, H. C., Salentijn, E. M., Dekking, L., Bosch, D., Hamer, R. J., ... &amp; Smulders, M. J. (2010). Presence of celiac disease epitopes in modern and old hexaploid wheat varieties: wheat breeding may have contributed to increased prevalence of celiac disease. Theoretical and Applied Genetics, 121(8), 1527-1539.] Nel 2010 Hetty van den Broeck e colleghi studiano la presenza di due epitopi tossici per i celiaci (chiamati  Glia-alpha9 e Glia-alpha20), entrambi sulla gliadina. Il primo, tossico per il 90% dei celiaci, è presente nel famoso frammento di 33 amminoacidi non digeribile dagli enzimi digestivi. I ricercatori analizzano 36 grani rilasciati principalmente negli anni ’80 e ’90. Sono 34 grani tedeschi, uno polacco e uno britannico. Li confrontano poi con 50 grani antichi, o popolazioni, di un po’ di tutto il mondo. Come il Noè e il famoso Akagomugi, il grano giapponese usato da Strampelli per i suoi incroci. Vanno quindi a ricercare i due epitopi su tutti questi grani. I risultati mostrano che sia nei vecchi che nei nuovi c’è una ampia variabilità della presenza dei due epitopi, quindi esistono grani antichi più pericolosi per il celiaco e grani antichi meno pericolosi. E la stessa cosa si può dire per quelli più recenti. I già citati “antichi” Akagomugi e Noè per esempio risultano essere mediamente più tossici del grano Irakeno CGN08327, e sono quelli usati da Strampelli nei primi decenni del XX secolo per produrre grani che ora in Italia vengono considerati “antichi”. E anche Cadenza, il solo grano britannico moderno inserito nello studio, risulta molto meno tossico per i celiaci sia di tutti i grani tedeschi moderni considerati, ma anche di molti grani antichi. Se considerati come un gruppo, nei grani più recenti l’epitopo Glia-alpha9 è presente in maggior quantità, forse un risultato casuale della selezione genetica effettuata nei decenni, mentre ci sono 15 grani antichi su 50 che hanno una minor quantità di epitopi tossici. Il messaggio che i ricercatori cercano di far passare nelle conclusioni non era quello di “tornare ai grani antichi”, che non sono adatti alle richieste tecnologiche e agronomiche moderne, ma di usare la biodiversità esistente per ottenere un numero maggiore di grani moderni meno tossici per i celiaci, attraverso il miglioramento genetico usando quelle varietà antiche con meno epitopi tossici come materiale da incrocio o addirittura usando le biotecnologie. Il messaggio invece che è passato, a dire il vero un po’ strumentalizzato, è “il grano moderno è più tossico di quello antico” mentre avrebbe dovuto essere “sia tra i grani antichi che tra quelli più recenti si sono varietà più tossiche e varietà meno tossiche. L’epitopo tossico Glia-alpha9 è più diffuso in quelli moderni ma reincrociandoli con materiale antico è possibile ridurlo”. E di sicuro i ricercatori hanno giocato un po’ sporco, peccando di sensazionalismo nel titolo “wheat breeding may have contributed to increased prevalence of celiac disease”, “Il miglioramento genetico del frumento potrebbe aver contribuito all’incremento della celiachia”. L’anonimo revisore che ha approvato l’articolo per la pubblicazione secondo me avrebbe dovuto richiedere come minimo un cambio del titolo, perché nessuno ha mai dimostrato che ci sia un legame causale tra la presenza di certi epitopi e l’aumento della celiachia e in questo articolo men che meno. Succede purtroppo spesso che le ragioni del marketing, anche della scienza, prevalgono sui tempi lunghi che richiede la ricerca scientifica. Vi ho detto che gli epitopi tossici sono almeno 30 mentre qui ne hanno analizzati solo 2. E gli altri 28? E che dire dei grani “moderni” analizzati? Praticamente tutti tedeschi, e degli anni ’80-’90. Che dite? Forse era una ricerca un po’ troppo ristretta per dipingerla come un match “I grani antichi vs I grani moderni”? Qualche epitopo in più La scienza ha i suoi tempi, ed ecco che nel 2016 qualcuno fa una ricerca più ampia.  [Ribeiro, M., Rodriguez-Quijano, M., Nunes, F. M., Carrillo, J. M., Branlard, G., &amp; Igrejas, G. (2016). New insights into wheat toxicity: breeding did not seem to contribute to a prevalence of potential celiac disease’s immunostimulatory epitopes. Food Chemistry, 213, 8-18.] Dopo aver notato che la ricerca del 2010 ha analizzato solo poche varietà di frumento e solo due epitopi, i ricercatori illustrano il loro studio su 53 varietà moderne di frumento, 19 popolazioni antiche non selezionate (chiamate “landraces”), 20 farri spelta, 15 duri moderni e 19 popolazioni antiche non selezionate di grano duro. Ci sono 126 varietà e specie provenienti un po’ da tutto il mondo (ma non dall’Italia). In più nello studio sono stati cercati e identificati 5 epitopi tossici invece che solo due. Uno degli aspetti meno convincenti delle conclusioni dell’articolo del 2010, fanno notare i ricercatori, è che durante il miglioramento genetico del grano, scienziati e breeders hanno posto l’accento principalmente sulle glutenine, poiché sono loro a conferire le caratteristiche viscoelastiche all’impasto. Però sono le gliadine le proteine a dare più problemi ai celiaci perché la maggior parte degli epitopi è presente lì. Anche questi studiosi trovano, nei grani, una enorme variabilità di epitopi tossici ma “le vecchie popolazioni di frumento tenero, non soggette a miglioramento genetico, mostrano un contenuto di epitopi tossici più elevato delle varietà moderne. Possiamo quindi concludere che il miglioramento genetico non ha contribuito alla prevalenza degli epitopi immunostimolanti per la celiachia” Certo, notano gli autori riferendosi al grano tenero, non hanno potuto analizzato tutti gli epitopi tossici noti, ma non si stupiscono del risultato perché “i programmi di miglioramento genetico si sono focalizzati sulle glutenine, mentre le gliadine, che hanno rilevanza clinica, sono rimaste più o meno invariate.” Passando al grano duro i ricercatori trovano la stessa quantità di epitopi tossici nelle vecchie e nelle nuove varietà. E per curiosità il record della tossicità spetta, in questo studio, al farro spelta. Concludono così: “Poiché le varietà e popolazioni antiche presentano quantità uguali (grano duro) o superiori (grano tenero) di epitopi tossici, possiamo dedurre che il miglioramento genetico non ha contribuito all’incremento della celiachia durante la seconda metà del XX secolo” Insomma, non solo non vi sono prove che il miglioramento genetico abbia contribuito all’aumento della celiachia, ma addirittura le varietà e popolazioni di grani antichi analizzati presentano una maggior quantità di epitopi tossici confrontate con le varietà moderne. Ma magari il grano italiano è diverso Va bene, niente epitopi più tossici nei grani moderni. Ma magari è cambiato qualche cos’altro nel grano, no? È quello che hanno cercato di capire dei ricercatori, quasi tutti italiani, esaminando il grano duro italiano, vecchio e nuovo.  [De Santis, M. A., Giuliani, M. M., Giuzio, L., De Vita, P., Lovegrove, A., Shewry, P. R., &amp; Flagella, Z. (2017). Differences in gluten protein composition between old and modern durum wheat genotypes in relation to 20th century breeding in Italy. European Journal of Agronomy, 87, 19-29.] In realtà quello che si sa essere cambiato negli anni non è la quantità di glutine dei frumenti ma “l’indice di glutine”, il “Gluten Index”, che è legato alle proprietà reologiche del glutine. In pratica si deposita del glutine umido su una griglia e, con una centrifugazione, si osserva quanta parte del glutine fuoriesce dalla griglia. La quantità di glutine che rimane nella griglia della centrifuga in rapporto al peso totale del glutine umido corrisponde all'Indice di Glutine. Lo studio si è concentrato su 8 varietà moderne (Adamello, Simeto, Preco, Iride, Svevo, Claudio, Saragolla, PR22D89) e 7 antiche (dal 1900 al 1949 Dauno III, vecchio Saragolla, Rusello, Timilia, Capelli Garigliano, Grifoni 235) per investigare la diversa composizione del glutine.  Durante il 20° secolo il miglioramento genetico del grano duro è stato rivolto al rilascio di varietà ad alta resa, bassa taglia, maturazione precoce, e al miglioramento della qualità pastificatorie. In particolare, il maggior Indice di Glutine dei grani duri moderni è correlato con un aumento del rapporto glutenine/gliadine, oltre che all’introduzione di alcuni geni sempre collegati alle glutenine. Gli studiosi confermano che il glutine è cambiato negli anni, aumentando le glutenine a scapito delle gliadine. I grani moderni hanno un rapporto gliadine/glutenine più basso degli antichi (1,7 contro 2,8 nella media) a conferma di lavori precedenti che dimostravano un miglioramento delle qualità pastificatorie dei grani moderni, migliorando l’Indice di Glutine. Anche questo studio, come il precedente, nota come siano principalmente le gliadine le proteine a dare problemi sia per gli allergici che per i celiaci, e queste oltre a non essere state modificate dal miglioramento genetico, nei grani moderni sono presenti in una proporzione minore. “è noto come le gliadine alpha e gamma contengano molti epitopi tossici per i celiaci. In questo studio non si è trovato un effetto significativo del miglioramento genetico sull’espressione di queste proteine […]In più la gliadina omega-5, che dà particolari problemi agli allergici, è particolarmente presente nei grani antichi.” Concludono dicendo che “non sono state trovate differenze significative tra varietà vecchie e nuove per quel che riguarda le alpha e gamma gliadine, considerate le maggiori responsabili della tossicità per i celiaci. In più nei grani moderni si è assistito a una riduzione della gliadina omega-5, un allergene importante.” Quindi, non solo i grani antichi non sono “meglio” di quelli moderni da questo punto di vista, ma rischiano anche di essere più allergenici. D’obbligo comunque rimarcare anche in questo caso il piccolo numero di varietà studiate e di epitopi. È però interessante che alcune delle varietà antiche studiate sono proprio quelle che ora vanno per la maggiore: Cappelli, Timilia, Russello, Saragolla. Queste di sicuro non sono meglio. Ultimo arrivato è lo studio, tutto parmense:  [Prandi, B., Tedeschi, T., Folloni, S., Galaverna, G., &amp; Sforza, S. (2017). Peptides from gluten digestion: A comparison between old and modern wheat varieties. Food Research International, 91, 92-102.] Il lavoro parte ricordando che gli articoli precedenti (citati qui sopra) hanno dimostrato che il miglioramento genetico non ha alterato la composizione delle sostanze fitochimiche e che i grani antichi non sono “più sani e salutari” di quelli moderni. “secondo i dati pubblicati, le vecchie varietà di frumento, sebbene precedentemente creduti a bassa tossicità per i celiaci, dovrebbero essere evitati dai celiaci e non dovrebbero essere considerati “sicuri”” Tuttavia, le vecchie varietà, anche se pericolose per i celiaci, potrebbero in teoria produrre, durante la digestione, meno peptidi immunotossici. Come vedete nella scienza si cerca di testare tutte le ipotesi. “In questo lavoro confrontiamo il profilo peptidico di specie e varietà diverse di grano generato dopo una digestione gastrointestinale simulata in vitro” In pratica ricostruiscono in provetta i liquidi presenti nel sistema digerente -- acidi, enzimi e quant’altro--. Ovviamente non possono riprodurre completamente il processo e per migliorare ulteriormente lo studio si dovrebbe prelevare del materiale dall’intestino di soggetti volontari. Studiano specie diverse (grano tenero, grano duro, farro monococco, farro dicocco e farro spelta) grani antichi (Grano del miracolo, Virgilio, Cappelli, Timilia) e alcuni nuovi. Sono state analizzate, dal fluido di digestione, 9 epitopi.  Quello che trovano i ricercatori è che, dopo la digestione in provetta, l’unico grano che si discosta da tutti gli altri, vecchi e nuovi, è il farro monococco. E qui torniamo all’inizio dell’articolo, quando ho spiegato che questo se vogliamo è l’unico vero “grano antico”. Geneticamente antico e diverso, non avendo subito la fusione genetica con due graminacee in successione, che ne hanno però migliorato le caratteristiche panificatorie. Avete mai provato a fare del pane o della pizza solo con il Farro monococco? Non c’è dubbio che sia molto diverso dal frumento tenero, e infatti non stupisce che sia stato abbandonato nell’età del Bronzo (3.500 a.C. - 1.200 a.C.) prima in favore del farro e poi di tutti gli altri a seguire. Se ora facciamo pane, pizza e torte con il grano tenero un motivo c’è   Il farro monococco non è comunque da considerare “sicuro” per i celiaci perché ha la concentrazione più alta di un peptide tossico. L’analisi mostra come, nonostante in futuro sarà necessario prelevare campioni da soggetti umani per meglio supportare i nostri risultati “è notevole che si trovino peptidi tossici e immunogenici in tutte le varietà e specie di triticum, quindi nessuno dei triticum analizzati è da considerare sicuro per un celiaco”. Una sequenza tossica è particolarmente presente e persistente nei grani antichi esaminati come Cappelli e Timilia. “vi è la credenza che le vecchie varietà di grano siano “più sicure” e “più salutari” confrontate con i grani moderni. Al contrario in questo studio mostriamo che le vecchie varietà generano una quantità più elevata di peptidi immunogenici e tossici.” “è improbabile che le varietà moderne di grano siano responsabili dell’aumento della celiachia”,anzi, “le vecchie varietà producono una quantità più elevata di peptidi con sequenze immunotossiche, dopo la digestione, dei grani moderni e quindi non sono da considerare “sicuri” per chi è predisposto verso la celiachia”. Concludono che “le vecchie varietà analizzate producono una quantità superiore di peptidi contenenti sequenze immunogeniche e tossiche dei grani moderni. Quindi le varietà antiche non sono da considerare “sicure” per soggetti che sono predisposti alla celiachia” Epilogo  Insomma, campane a morto per l’ipotesi che i “grani moderni”, qualsiasi definizione vogliate dare al termine, siano in qualche modo causa dell’aumento della celiachia o dei vari malanni attribuiti al frumento. O che siano in qualche modo “peggiori”, “meno sani”, “veleno” o qualsiasi altra attribuzione la pubblicistica dell’industria del salutismo militante e i suoi guru in servizio permanente effettivo gli abbiano attribuito negli ultimi anni. Intendiamoci, chi mi conosce sa che io sono superfavorevolissimo a qualsiasi ampliamento della base di alimenti e colture disponibili recuperando vegetali dimenticati. Se vi ricordate sono stato uno dei primi a parlare in Italia delle dimenticate carote viola, per esempio, e sono sempre attratto al supermercato quando vedo qualche ortaggio o frutto che non conoscevo. Quindi ben vengano, dal punto di vista gastronomico, le coltivazioni di nicchia di grani che erano stati abbandonati. In più so benissimo come possano anche rappresentare una risorsa per alcuni agricoltori: le vecchie varietà possono essere più adatte a condizioni agroclimatiche locali e rappresentare quindi una risorsa per le comunità locali dove le varietà moderne non sono coltivabili o lo sono con difficoltà. E anche dal punto di vista della differenziazione commerciale l’uso di varietà non comuni può permettere di dare un segno di riconoscimento anche a fronte di caratteristiche tecnologiche inferiori (il grano Cappelli per esempio trovo che abbia una tenuta in cottura non al pari delle varietà moderne). Per lo meno fino a quando rimangono di nicchia. Quindi amici panificatori e pizzaioli, se volete usare qualche grano particolare perché ha un aroma diverso, perché produce un impasto che vi piace, perché ha un sapore gradevole, continuate così, sono il primo ad apprezzare la diversità nel cibo e delle vostre pizze. Che noia altrimenti. Ma non cadete preda delle sirene del nutrizionismo markettaro che cerca di vendere questo o quell’alimento in base a suggestioni che non sono dimostrate dalla ricerca scientifica. Agli amici giornalisti e scrittori di cibo raccomanderei invece, d’ora in poi, non solo di citare l’articolo del 2010, quello dell’“allarme”, ma anche i successivi, perché nella scienza funziona così: nessuno studio è mai “definitivo”. La storia sicuramente non finisce qui, ma in attesa di qualche capovolgimento di fronte per favore smettiamola di fare affermazioni non supportate dalla ricerca scientifica sui grani antichi e moderni. Ci sono i grani. Punto. Tutto il resto è marketing. Dario Bressanini P.S. Sergio Pistoi, che ringrazio, precisa su Facebook che \"dal punto di vista immunologico si definisce epitopo qualunque determinante antigenico, quasi sempre ma non necessariamente aminoacidico. Alcuni glicolipidi ad esempio sono riconosciuti come epitopi. Quindi non solo proteine, come sembra suggerire la frase\"" },
    { "title": "Cucinare con l'alcol", "text": "Le bevande alcoliche sono consumate ovunque nel mondo e non solo per bere. Vino, birra e persino superalcolici sono spesso usati come ingredienti in molte ricette: dalla spruzzatina di vino per sfumare un soffritto alla birra per marinare il pollo al rum da incendiare in una banana flambé. L’alcol etilico puro bolle a 78 °C, una temperatura notevolmente inferiore a quella dell’acqua. A molti viene quindi spontaneo pensare che cuocendo a temperature superiori alla fine l’alcol se ne sia andato completamente. Preparando un cibo che contenga una miscela di acqua e alcol etilico i vapori che si sviluppano saranno più ricchi di alcol, rispetto al liquido di partenza, perché più volatile dell’acqua. La produzione di distillati si basa proprio su questo principio. E poiché l’alcol evapora più velocemente, la sua concentrazione nel liquido diminuisce. Tuttavia anche se all’assaggio l’alcol sembra scomparso in realtà potrebbe essere ancora presente. Stimare la quantità di alcol rimasto in una ricetta è importante per vari motivi. Poiché l’alcol ha un contenuto calorico di 7 kcal per grammo, quasi il doppio degli zuccheri, è necessario tenerne conto per chi vuole tenere sotto controllo le calorie assunte. Vi sono poi persone che per motivi di lavoro, di salute, etici, religiosi o perché può interagire con alcuni farmaci (come il Disulfiram, usato proprio per la cura dell’alcolismo) non vogliono assumere neanche un grammo di alcol. Un esperimento ha mostrato come facendo bollire del vin brulé per 5 minuti il grado alcolico passi dal 14% vol al 5% vol ma gli studi che riguardano preparazioni più complesse sono sorprendentemente scarsi. Dei ricercatori dell’USDA –il ministero dell’agricoltura americano– nel 1992 hanno analizzato il contenuto di alcol rimasto dopo la preparazione di sei ricette diverse che prevedevano l’uso di vino o alcolici: da una salsa al Grand Marnier alle ciliegie flambé a della carne brasata per vario tempo. La percentuale di alcol trattenuto nel cibo dopo la cottura, rispetto alla concentrazione di partenza, variava dal 4% di un brasato di manzo cotto a 85 °C per 2 ore e mezzo all’85% di una salsa al Grand Marnier dove l’alcol è stato aggiunto alla salsa all’ebollizione e la fiamma spenta immediatamente. Anche una cottura al forno a 190 °C per 25 minuti di ostriche gratinate ha lasciato il 40-50% dell’alcol iniziale. Nel caso in cui i vapori dell’alcol vengano incendiati per ottenere un effetto sicuramente scenografico, la fiamma si mantiene solo fino a quando la concentrazione di alcol nei vapori è elevata, per poi spegnersi, lasciando addirittura il 77% di alcol incombusto nella ricetta. Andando a calcolare i grammi di alcol assunti dal consumo di una porzione delle varie ricette i ricercatori trovano comunque dei valori bassi, solitamente meno di un grammo, mentre un bicchiere di vino ne può contenere una decina. Più di recente un gruppo di ricercatori danesi hanno studiato quanto alcol rimane in 10 ricette a base di birra, a quanto pare una aggiunta molto popolare ai piatti in Danimarca. I risultati sono confrontabili con quelli dei ricercatori statunitensi trovando una concentrazione finale di alcol nel cibo da zero al 2,5%. In una porzione di porridge, preparato mettendo a bagno nella birra del pane di segale raffermo, dopo la cottura con acqua e zucchero per 10 minuti rimane circa 1 g di alcol. Una quantità analoga è presente nella zuppa di carote. Nelle costine di maiale marinate invece dopo la cottura non rimane alcuna traccia di alcol mentre in una porzione di carne di manzo brasata per tre ore nel vino o nella birra rimangono 0,1-0,2 grammi di alcol con un liquido di cottura con una gradazione alcolica dello 0,22% vol. Dopo due ore di brasatura nel vino la gradazione alcolica del liquido era ancora l’1% vol. La velocità di evaporazione dell’alcol dipende non solo dal tempo di cottura e dalla temperatura ma anche da altri fattori quali la dimensione della padella o la presenza di ingredienti, come il pane, che riducono la velocità di scomparsa dell’alcol rispetto a quella che si avrebbe considerando una miscela di sola acqua e etanolo. Un risultato controintuitivo dei ricercatori danesi è che se durante la bollitura si usa il coperchio (ovviamente non a tenuta perfetta), il tempo di riduzione è ovviamente più breve tuttavia a parità di volume finale di liquido ottenuto, la concentrazione di alcol sarà minore. Quindi se, come fanno alcuni, preferite dealcolare il vino prima di usarlo, toglierete una quantità maggiore di alcol usando un coperchio. Alla prossima Dario Bressanini[1] Augustin, J., Augustin, E., Cutrufelli, R. L., Hagen, S. R., &amp; Teitzel, C. (1992). Alcohol retention in food preparation. Journal of the American Dietetic Association (USA). [2] Ryapushkina, J., Skovenborg, E., Astrup, A., Risbo, J., Bech, L. M., Jensen, M. G., &amp; Snitkjær, P. (2016). Cooking with beer: How much alcohol is left?. International Journal of Gastronomy and Food Science, 5, 17-26. [3] Snitkjær, P., Ryapushkina, J., Skovenborg, E., Astrup, A., Bech, L. M., Jensen, M. G., &amp; Risbo, J. (2017). Fate of ethanol during cooking of liquid foods prepared with alcoholic beverages: Theory and experimental studies. Food Chemistry, 230, 234-240. Foto: WIkipedia" },
    { "title": "Il China Study: Bibbia o Bufala? È la medicina bellezza!", "text": "Ci sono libri che ti fanno dire \"Ci voleva un libro così, mancava proprio! Era ora che qualcuno lo scrivesse!\". È quello che ho pensato di “È la medicina, bellezza. Perché è difficile parlare di salute”. Scritto (molto bene) da Silvia Bencivelli e Daniela Ovadia, entrambe giornaliste scientifiche con laurea in medicina, nel libro raccontano di truffe mediche, di bufale legate alla salute, di malattie inventate dalle aziende farmaceutiche, di illusorie “terapie alternative”, dei problemi etici degli screening medici e tanto altro. Silvia e Daniela spiegano come viene narrata la medicina sui media, usando le storie che negli ultimi anni sono salite alla ribalta della cronaca (come il negazionismo dell’AIDS o la correlazione-truffa di Wakefield tra vaccini e autismo) per mostrare l’importanza di sapersi chiedere “Come fai a dirlo?”. “Come puoi dire che A causa B?” Come fai a dire che il vaccino causi l’autismo, e che l’HIV non sia la causa dell’AIDS? Sapete che qui sul mio blog non faccio recensioni di libri. Ma ogni tanto per quelli che mi sono piaciuti ne riporto un piccolo estratto per stimolare la discussione. E niente cade più a fagiolo del brano dedicato al China Study che nel libro le autrici non temono di chiamare “bufala”. Eccovelo, ben consapevole che si scatenerà un po’ di (sana ma si spera rispettosa, gli insulti non saranno tollerati) polemica. Ma, Ehi, è la medicina bellezza! (NOTA del Blogmaster: ricordo soprattutto AI NUOVI ARRIVATI che questo è un blog scientifico e quindi sarebbe opportuno avvalorare le proprie tesi non con link a siti di dubbia qualità ma con articoli scientifici pubblicati su riviste del settore. Per evitare però che nei commenti si scateni la solita “guerra dei link”, pregherei chiunque posti un articolo scientifico di RIASSUMERE IN DUE O TRE RIGHE IN ITALIANO cosa dice e perché sarebbe rilevante per la discussione. Che a fare un copia e incolla da PubMed sono capaci tutti   , altrimenti sarà bellamente ignorato) I miracoli del cibo cinese Eccolo lì, che troneggia in bella vista sul bancone dei libri di Eataly, tra la biografia dello chef che ama lo scalogno e un ricettario di cucina molecolare. Il China Study, best seller della coppia padre-figlio T. Colin Campbell e Thomas M. Campbell, ha certamente contribuito a rimpinguare le casse dell’editore che lo ha tradotto. Lo dimostra il fatto che, pur sostenendo l’utilità di una dieta vegana, priva di proteine di origine animale e ben lontana dalla tradizione culinaria italiana, il saggio viene venduto nel tempio del salume doc e del formaggio di fossa. Il libro ha reso ricchi e famosi anche i due autori, proprietari del marchio registrato The China Study grazie al quale vendono prodotti biologici perché, come recita il sito in italiano, «avendo compreso quali sono i principi della corretta alimentazione, vanificheremmo i benefici se per nutrirci utilizzassimo alimenti contaminati da residui di diserbanti, coloranti, “miglioratori del sapore” conservanti tossici e altri additivi chimici». I loro canali di e-commerce offrono anche il ricettario compilato da Leanne Campbell, figlia di T. Colin Campbell e «madre di due figli affamati»: perché il China Study, malgrado si presenti come un importante studio epidemiologico, è diventato ormai il fulcro di un’azienda a conduzione familiare. Fin dalla copertina, viene spacciato per «lo studio più completo sull’alimentazione mai condotto finora». Grazie a milioni di copie vendute nel mondo (circa 500.000 in Italia), ha convinto altrettante persone a seguire una dieta che promette, sulla base di certezze scientifiche, salute e longevità. Peccato che si tratti della classica bufala: anzi, a dire il vero, di una delle bufale meglio riuscite della storia della ricerca sull’alimentazione umana. Facciamo un passo indietro, perché la genesi del libro merita di essere raccontata. Si parte per la Cina T. Colin Campbell è un professore di nutrizione della Cornell University, negli Stati Uniti. Il figlio, Thomas M. Campbell, è un medico. Al padre viene offerta, nel 1983, la supervisione di uno studio svolto dalla sua università in collaborazione con l’Accademia cinese di medicina preventiva, l’Accademia cinese di scienze mediche e l’Università di Oxford. Tra gli esperti che fanno parte del gruppo originale di ricercatori vi è anche il noto epidemiologo Richard Peto, uno dei massimi esperti dell’influsso che gli stili di vita hanno sulla genesi delle malattie, in primo luogo il cancro. Lo scopo originale della ricerca è di stabilire il nesso tra alimentazione e salute, identificando cibi benefici e cibi potenzialmente nocivi. Per farlo vengono prese in esame le abitudini degli abitanti di 128 villaggi cinesi e 65 contee, raccogliendo 367 diversi tipi di dati, trai i quali test su sangue e urina. Perché il consorzio di ricercatori è andato fino in Cina per capire come è meglio nutrirsi? Perché negli anni Ottanta il controllo sociale in quel paese è ancora molto elevato e i cittadini vengono sottoposti a test medici i cui dati sono disponibili per gli epidemiologi senza troppe complicazioni o richieste di consenso informato. Lo studio, però, non vede mai la luce. O, meglio, non viene pubblicato su una delle riviste scientifiche accreditate, come ci si aspetterebbe da un gruppo di scienziati seri. I risultati del China Study vengono infatti pubblicati solo nel 2005 a firma dei due Campbell e di nessun altro membro del gruppo originale. Le conclusioni non sono del tutto condivise dalla comunità scientifica, né dal gruppo originale di ricercatori e nemmeno da tutti coloro che si occupano delle stesse tematiche. Proteine animali sotto accusa Gli autori identificano alcune “malattie dell’abbondanza” (infarto, ictus, ipertensione, cancro della mammella, della prostata e del polmone, diabete e osteoporosi) legate ai comportamenti individuali e in particolare all’alimentazione. Sotto accusa sono principalmente la carne, i latticini e i grassi di origine animale, che provocherebbero, tra le altre cose, uno sviluppo puberale precoce e una produzione aumentata di ormoni (sia come quantità sia come durata nel tempo) dall’adolescenza all’età avanzata. E poiché gli ormoni sono un fattore che favorisce alcuni tipi di tumore, gli effetti negativi del consumo di carne si vedrebbero soprattutto sul cancro della mammella, la cui incidenza (cioè il numero di donne che si ammalano ogni anno) sarebbe, in Cina, cinque volte inferiore a quella degli Stati Uniti. Oltre a una dieta pressoché vegetariana, i cinesi possono infatti contare anche sugli effetti benefici di altri alimenti che noi occidentali disdegniamo, in particolare i cereali non raffinati e la soia, ricca di fitoestrogeni, ormoni di origine naturale che “mimano” gli effetti di quelli che sintetizza l’organismo riducendo la produzione endogena, ormai notoriamente legata all’aumento del rischio di sviluppare tumori femminili. Fin qui non c’è niente che suoni fuori posto, se non forse qualche numero troppo ottimistico nel calcolare quante donne si salvano dal tumore grazie all’alimentazione e una fiducia eccessiva nella bontà dei fitoestrogeni, il cui ruolo protettivo è ancora oggetto di discussione tra gli esperti (Trock, Hilakivi-Clarke, Clarke, 2006 https://jnci.oxfordjournals.org/content/98/7/459.full). Nella sostanza, però, si tratta di scoperte confermate anche da altri studi, come il grande studio epidemiologico EPIC  http://epic.iarc.fr/) che ha scandagliato le abitudini alimentari del vecchio continente. Secondo i calcoli del China Study, però, anche il consumo di piccolissime quantità di grassi e proteine animali (compresi i latticini, indicati come particolarmente pericolosi) porterebbe a un aumento notevole del rischio di ammalarsi, mentre tutti gli altri studi epidemiologici dicono l’aumento del rischio è proporzionale al consumo e che quindi, in termini assoluti, mangiare proteine animali in quantità limitata non cambia il destino di un individuo. Da semplice libro a Bibbia vegana A rendere irresistibile l’ascesa del China Study in Italia ci pensa però la trasmissione televisiva “Le Iene” con un servizio andato in onda il 7 maggio 2014 e intitolato Alimentazione, tumori e altre malattie, in cui si sostiene che con la dieta vegana non solo si possono prevenire le malattie ma talvolta anche guarirne (in particolare dal cancro). Le affermazioni della trasmissione vanno persino oltre il pensiero dei Campbell, che sostengono la funzione preventiva di una corretta nutrizione, ma non si arrischiano a proporla come terapia. Non si tratta del primo servizio controverso sul tema uscito dalla redazione delle “Iene”: il 5 marzo 2014 Pablo Trincia si è concentrato sulle storie di alcuni malati di tumore che si dicono guariti grazie a una dieta vegana prescritta da una nutrizionista che lavorava, all’epoca, all’Ospedale San Raffaele di Milano. Il China Study viene citato a supporto della scientificità di un approccio nutrizionale vegano alla cura del cancro. La comunità degli oncologi insorge, perché messaggi di questo tipo possono fuorviare i pazienti e convincerli a non curarsi con i farmaci più adatti, e la nutrizionista del San Raffaele (una semplice contrattista) perde la consulenza. Il danno è fatto e il China Study diventa la Bibbia dei vegani più integralisti, quelli che non solo vogliono (legittimamente) prevenire una malattia, ma anche quelli disposti a rischiare la vita pur di non assumere una chemioterapia di efficacia dimostrata. Mettendo all’indice tutti i cibi di origine animale, lo studio, tra l’altro, avvalora una dieta che le altre ricerche epidemiologiche identificano come un po’ troppo restrittiva, soprattutto per bambini, donne e anziani, dal momento che una quantità ragionevole di grassi di origine animale, latticini e soprattutto pesce è considerata da tutti non solo accettabile ma persino salutare. L’irresistibile fascino delle correlazioni Vi sono molte ragioni per cui la comunità scientifica non ritiene attendibili le conclusioni del libro. La principale riguarda la metodologia utilizzata per collegare le possibili cause con gli effetti. Il China Study è infatti un perfetto esempio del potere di correlazioni (legami apparenti di causa-effetto) e inferenze (estensioni delle caratteristiche di una parte della popolazione selezionata a caso a tutta la popolazione), se usate senza sufficiente controllo. Il nesso tra un evento e un altro può infatti essere facilmente manipolato dal punto di vista statistico, se non si tengono in considerazione tutti i possibili elementi confondenti. Le correlazioni spurie e le inferenze sono particolarmente pericolose dal punto di vista scientifico e sono uno degli elementi che i revisori degli studi scientifici devono tenere in considerazione quando uno studio passa la peer review, processo che il China Study non ha mai subito, dato che è stato pubblicato come libro e non come articolo scientifico. Anche chi racconta la scienza deve stare attento a non cadere nella trappola. Facciamo un esempio: se dico che gli ospedali sono luoghi più mortiferi della strada perché lì muoiono più persone, sto correlando due fattori in modo sbagliato. Il dato numerico potrebbe far pensare che l’assunto sia vero, ma non considera il fatto che in ospedale ci vanno molte persone in fin di vita, mentre a morire per strada sono in genere persone sane e giovani. (NOTA DI DB: il grafico sotto mostra come si possano correlare fenomeni che non hanno relazione tra loro. Quante delle bufale sull'alimentazione di basano su queste correlazioni prive di significato?)  I topi e la lisina Il caso più eclatante di inferenza causale e falsa correlazione presente nel China Study è quello della caseina, una proteina contenuta nel latte e nei formaggi. Sulla base dei dati e del fatto che i cinesi consumano pochissimi latticini, i Campbell hanno dedotto che i latticini sono cancerogeni. Hanno anche condotto un esperimento su topi affetti da tumori, dimostrando che togliendo la caseina si riduce la dimensione del tumore. Sembrerebbe una prova inconfutabile, con una doppia conferma, sull’uomo e sul modello animale. Su quale base la caseina favorirebbe la crescita dei tumori? L’ipotesi è che gli amminoacidi di cui è composta fungano da mattoncini per la produzione, da parte dell’organismo del paziente, di altre proteine capaci di nutrire la massa cancerosa. I Campbell però sorvolano sul fatto che un esperimento effettuato già nel 1989 da Campbell padre insieme all’oncologo David Schulsinger dimostra che le proteine del grano hanno un effetto analogo a quelle del latte se addizionate a lisina, un amminoacido presente prevalentemente negli alimenti di origine animale (ma in piccola parte anche nei cereali) che consente la produzione illimitata di altre proteine da parte dell’organismo. In pratica non importa se i mattoncini provengono da una fonte animale (i latticini, che contengono anche lisina in quantità sufficiente) o vegetale (il grano, che ne contiene poca): l’importante è la capacità dell’organismo di produrre a sua volta quantità illimitate di altre proteine, per fornire nutrimento al tumore. La lisina è uno degli otto amminoacidi essenziali, che dobbiamo introdurre con la dieta, dato che il nostro organismo non sa sintetizzarli. Poiché da più di un secolo nessuno dalle nostre parti soffre di carenze nutrizionali, abbiamo lisina in abbondanza per costruire tutte le proteine che ci servono per vivere (e, purtroppo, anche quelle per nutrire i tumori). Eliminare la lisina non è una strategia possibile, dato che è essenziale per vivere (è un precursore della niacina, o vitamina B3, la cui carenza provoca la pellagra, una malattia assai diffusa in Italia fino ai primi del Novecento). Gli altri amminoacidi li prendiamo dagli alimenti proteici, quindi suggerire di eliminare i latticini perché cancerogeni, conservando però le proteine di origine vegetale (che forniscono ingredienti analoghi), è, scientificamente parlando, un nonsenso. Altri studi, tra l’altro, hanno identificato nel siero di latte alcune proteine che hanno l’effetto opposto, ovvero hanno proprietà antitumorali. Non solo: i topi di Campbell, con dieta priva di caseina, dopo qualche anno hanno sviluppato un cancro al fegato legato alla carenza di alcune sostanze necessarie al corretto funzionamento di questo organo, il cui ruolo è di eliminare le tossine. Le critiche Questo è solo uno degli innumerevoli esempi di analisi “selettiva” delle prove scientifiche di cui è pieno il China Study. La conclusione secondo la quale i paesi dove si consuma più latte sono anche quelli in cui si muore di più di tumore non tiene conto di altri fattori confondenti, per esempio il fatto che sono anche i paesi dove si vive più a lungo (e l’età è un fattore di rischio importante per lo sviluppo di malattie), dove è maggiore l’inquinamento ambientale e la sedentarietà. Il China Study ha anche altri difetti metodologici non da poco: mettendo in relazione un numero enorme di variabili, consente, con qualche trucchetto statistico e in assenza di studi di controllo, di dimostrare pressoché qualsiasi teoria precostituita. Una giovane blogger americana, Denise Minger, tra l’altro ex vegetariana, ne ha analizzato i dati studiando tutte le correlazioni e producendo una critica precisa e puntuale, tanto da diventare un punto di riferimento in materia anche per la comunità scientifica. Nella maggior parte dei casi le affermazioni dei Campbell non reggono alla prova dei numeri contenuti proprio nello studio da loro prodotto, oppure vengono smentite da una attenta analisi della letteratura scientifica sull’argomento. E questo anche se ricerche molto serie dimostrano che ridurre l’apporto di proteine e grassi animali può effettivamente diminuire il rischio di ammalarsi di tumore o di malattie cardiovascolari e persino farci vivere più a lungo. Il problema è che non serve eliminare del tutto i cibi di origine animale dalla nostra tavola e, soprattutto, che non è corretto sostenerlo con correlazioni spurie, costruendo, sul proprio studio mai sottoposto a verifica, un impero economico. Il China Study ha avuto tanto successo anche perché l’alimentazione è diventata la nuova ossessione dei paesi sviluppati. Mangiamo mediamente molto male (con troppi grassi, specie di origine animale, troppi zuccheri e poche verdure e cereali integrali) ma vorremmo proteggerci dalle malattie croniche o, peggio, mortali, mettendo sulla tavola i cibi giusti. E i media cavalcano le richieste dei lettori, fornendo a piene mani articoli e opinioni sull’argomento. Ma scrivere di alimentazione e salute è davvero un’impresa ardua." },
    { "title": "L'invenzione di una nuova bistecca. La Flat Iron Steak", "text": "Il famoso gastronomo francese Anthelme Brillat-Savarin, autore de La fisiologia del gusto, diceva che “La scoperta di un nuovo piatto è più preziosa per il genere umano che la scoperta di una nuova stella”. Sebbene non condivida il confronto con le scoperte astronomiche, è sicuramente vero che ogni nuovo modo di preparare il cibo ci arricchisce culturalmente. Ricette nuove vengono create ogni giorno, ma è molto più raro che venga inventato, o forse sarebbe meglio dire scoperto, un nuovo taglio di carne da bistecca. L'ho raccontato nel libro La Scienza della Carne e sull'ultimo numero di Le Scienze (ma ricordatevi che non tutti i miei pezzi sulla rivista cartacea finiscono online   ) Poiché il consumatore è alla continua ricerca di tagli di carne teneri, vari ricercatori negli ultimi anni si sono messi al lavoro per valutare la tenerezza dei singoli muscoli in modo obiettivo, considerando anche quelli che normalmente non vengono separati dal macellaio. Sono stati sviluppati test con cui valutare le caratteristiche meccaniche di un pezzo di carne, da affiancare al giudizio di un gruppo di assaggiatori esperti. Curiosamente non sempre i risultati dei test meccanici coincidono con il giudizio degli assaggiatori, mostrando come la tenerezza, così come la succosità, sia una caratteristica difficilmente riducibile a un singolo fattore misurabile con una macchina e che, alla fine, il test più sensibile è ancora quello dell’assaggio. Uno studio dell’Università del Nebraska ha raccolto e catalogato decine di ricerche pubblicate nella letteratura scientifica riuscendo a classificare in ordine di tenerezza una quarantina di muscoli. Sul podio della tenerezza, come era prevedibile, sale il muscolo psoas maggiore (psoas major), il filetto, ma anche altri muscoli già molto apprezzati per la tenerezza e il sapore, come il lunghissimo del torace e il lunghissimo del dorso, muscoli usati per produrre costate, entrecôte e roastbeef. La classifica, però, riserva alcune sorprese. Sia secondo le prove automatiche con apparecchiature apposite, sia in fase di assaggio, il muscolo infraspinato (infraspinatus) risulta essere uno dei più teneri del bovino. È addirittura il secondo più tenero dopo il filetto. La cosa sorprendente è che questo è un muscolo che appartiene al quarto anteriore, vicino al collo e alla spalla: una zona nota per tagli saporiti ma non esattamente teneri, e infatti è sempre stato venduto come taglio da lunghe cotture in umido, oppure macinato. Questo particolare muscolo, però, non è granché sottoposto a sforzi durante la vita dell’animale e risulta tenero, saporito e succulento: perfetto per preparare una bistecca da cuocere in padella o alla griglia. Questa nuova bistecca, chiamata negli USA Flat Iron Steak, è stata lanciata agli inizi del 2000 in varie catene di ristoranti e ora ha un buon successo commerciale, dato che costa la metà di un filetto. Da noi in Italia la Flat Iron Steak non è ancora diffusa: l’infraspinato è venduto nel cappello del prete (o copertina o sorra e mille altri nomi). L’avrete visto sicuramente sui banconi della macelleria, perché è contraddistinto da una linea di tessuto connettivo proprio a metà del muscolo.  Per questo motivo è sempre stato un classico pezzo da brasare o stufare. Ma se tagliate longitudinalmente il muscolo, come hanno fatto i ricercatori, per eliminare la fascia centrale di tessuto connettivo, otterrete due succulente bistecche.   Potete chiedere al vostro macellaio di eseguire il taglio eliminando tutto il tessuto connettivo, oppure potete provarci voi, è abbastanza facile. Digitando “flat iron steak” in un motore di ricerca potete trovare vari video tutorial che spiegano esattamente come fare. Dopo averla separata salatela (Sì, salatela! No, non si seccherà in cottura, come spiego nel libro), aspettate un’oretta, asciugatela e poi mettete la bistecca in padella. Io l’ho fatto ed effettivamente è un taglio tenero e gustoso, con una consistenza e un sapore un po’ diversi da quelli dei tagli più noti da bistecca, ma ottimo. Eccola   (la foto è tratta dal libro)  È possibile che le centinaia di muscoli di un bovino nascondano altri tagli da bistecca ancora da scoprire? Pare proprio di sì. Nella classifica, un muscolo della scapola, il sottoscapolare, risulta anch'esso molto tenero. A differenza del caso precedente, però, non è facile da isolare, e quindi da cucinare separatamente dal resto. Forse per questo nessuno si era mai accorto delle sue qualità e a nessun macellaio era mai venuto in mente di separarlo. A scovare un modo per tagliare quel gruppo muscolare e isolare il muscolo sottoscapolare ci ha pensato uno scienziato, Antonio Mata, che già in passato aveva trovato un muscolo tenero, il grande rotondo, lanciando anche in quel caso una nuova bistecca. Dal sottoscapolare, Mata ha creato la Vegas strip steak, annunciata alla stampa nel 2011. Possiamo solo ringraziare questi scienziati che si occupano di carne e augurar loro buona fortuna in quella che sembra una sorta di caccia al tesoro: scovare tra le molte centinaia di muscoli di un animale quelli più adatti a determinate ricette. Dario Bressanini" },
    { "title": "Il potere mediatico del camice bianco", "text": "Non ci volevo andare a quel dibattito. Non ci dovevo andare a quel dibattito. Evito sempre come la peste i dibattiti dove c’è un “pro” e un “contro”. Sia che io debba sostenere la parte del pro oppure del contro. Questo tipo di dibattiti credo serva quasi a nulla al pubblico, che esce spesso più confuso di prima, o semplicemente rimane con le proprie convinzioni, oppure viene convinto dal più simpatico, dal più loquace, dal più piacione, dal più autorevole, ma non necessariamente da chi spiega correttamente, senza allarmismi o esagerazioni, le cose come stanno. A volte però mi faccio fregare e mi strappano un sì, e quindi quella sera mi trovavo, dopo la proiezione di un pessimo film sugli OGM, a doverlo commentare condividendo il palco con una nota nutrizionista radiofonica e televisiva. Il film era infarcito di tutte le più diffuse bufale sul tema: dai semi sterili ai suicidi dei contadini indiani fino ad arrivare a misteriose allergie. Volevo andarmene, ma ormai avevo accettato. “Dobbiamo evitare di mangiare il fruttosio transgenico”, esordiva la nutrizionista sotto il mio sguardo allibito. Il fruttosio viene prodotto a partire dal glucosio che a sua volta deriva dall’amido che a volte può arrivare da mais geneticamente modificato. Ma il fruttosio è fruttosio, non importa da dove arrivi. Ho chiesto, poco cavallerescamente lo ammetto, se l’avessero mica bocciata all’esame di chimica, perché una molecola mica può essere geneticamente modificata, senza ottenere risposta. Ma il peggio doveva ancora venire, con citazioni di improbabili e misteriosi studi che “non vogliono siano pubblicati” e gli immancabili semi sterili, fino ad arringare il pubblico scongiurandolo di non consumare OGM – che poi da noi mica si trovano da mangiare, ma non importa– perché “poi arrivano nel nostro intestino e modificano il nostro DNA tramite il trasferimento genico orizzontale”. Alle mie vibranti proteste che stava dicendo, per dirla con un eufemismo, delle fesserie, lei, guardando il pubblico, disse “Io queste cose le so! Io sono un medico!”. Punto, set, partita. Aveva vinto lei. Era un medico, quindi che ne sapevo io, povero chimico? Lei sì che sapeva. Come usavo metterla in dubbio? Era un medico! Lavorava in ospedale (diceva). Aveva il camice bianco. E andava in TV. Me ne andai consapevole che per quella sera non c’era più nulla da dire o da fare. Mesi dopo ero lì nel mio candido lettino (cit.) a leggere un libro su come dimagrire. A un certo punto l’autore, un medico, parlando dei cereali afferma che “L’uomo non è geneticamente adatto”? Ma che dice? Secondo questo bislacco ragionamento noi non saremmo geneticamente adatti neppure a mangiare patate, pomodori, mele, e la stragrande maggioranza di ciò che consumiamo tutti i giorni. Ma continua imperterrito: “Cibi non previsti dalla nostra storia evolutiva?” Ero allibito. Per carità, il libro poi dava anche consigli sensati su come perdere i chili di troppo e migliorare la nostra alimentazione, ma perché diavolo ti devi mettere a parlare di cose che non conosci solo perché sei un medico e stai parlando di cibo? Hai letto tutti gli studi sulla celiachia e la cosiddetta sensibilità al glutine? No, altrimenti non avresti scritto quelle cose. Una sera ero a casa di mia madre e la televisione era accesa su un canale dove con fare molto convinto un medico rispondeva alle telefonate degli ascoltatori. Barba bianca e occhi spiritati, mi sono bastati pochi minuti per identificarlo: era l’autore di un bestseller che racconta la favola di come noi dovremmo mangiare cibi adatti al nostro gruppo sanguigno. Una cosa totalmente priva di senso e senza nessun supporto scientifico. Una cagata pazzesca per dirla alla Fantozzi (quando ci vuole ci vuole). “Se lo chiamano in televisione vuol dire che sa il fatto suo” mi apostrofava mia madre vedendo che inveivo contro il teleschermo. “Lui parla per la sua esperienza, gli studi che ha fatto, dopotutto è un medico, saprà quello che dice!”. Scoprì poi che quel medico era un ospite fisso in quella trasmissione e probabilmente anche grazie a questo il suo libro è da anni nelle prime posizioni delle classifiche di vendita dei libri. Ma non nella sezione \"fantascienza\" come dovrebbe. Trasmissione che per altro spesso invita anche molto più rispettabili medici e chirurghi a parlare degli ultimi ritrovamenti nei rispettivi campi. Ma come può uno spettatore distinguere chi dice sciocchezze da chi invece racconta fatti accertati dalla comunità scientifica? Sono tutti medici, tutti col camice bianco. Un ultimo episodio, anche se potrei continuare: i miei figli, da bambini, si sono sempre ammalati pochissimo. La pediatra si stupiva di vederli solo ogni paio di anni o giù di lì. Una volta dovetti portare il figlio maggiore dalla pediatra, non ricordo più per quale disturbo. Fatto sta che la pediatra suggerì di utilizzare un preparato omeopatico. Sgranai gli occhi. Potete immaginare la discussione che ne seguì. Se mio figlio aveva davvero bisogno di un farmaco che gli prescrivesse un farmaco vero, e non delle palline di zucchero senza alcun principio attivo. Altrimenti voleva dire che sarebbe guarito da solo. Uscii senza alcuna prescrizione. Per fortuna non abbiamo mai chiesto il parere della pediatra quando abbiamo deciso di vaccinare i figli, sia con le obbligatorie che quelle suggerite, o temo sarebbero volati gli stracci. Certo è facile sul Web prendere per i fondelli le cosiddette “mamme informate” che sostengono che i vaccini fanno male, o che gli OGM fanno male, o che il glutine fa male a tutti, o che lo zucchero raffinato fa male solo perché raffinato, o che il glutammato fa male. Ma mamme e papà “informati” non si inventano queste cose da soli. Se la disinformazione si diffonde è anche e soprattutto colpa di chi abusa della fiducia che il pubblico ripone nella sua figura professionale e si mette a fare affermazioni senza fondamento scientifico. Non è mica una novità che ci siano un sacco di medici e pediatri che sconsigliano di vaccinare i bambini. La causa principale del calo delle vaccinazioni sono, io credo, soprattutto loro. Non Internet, non Facebook, non i gruppi di “mamme informate”. Avete una serpe in seno, cari amici medici. E so bene che nella stragrande maggioranza dei casi singolarmente fate un lavoro egregio e difficile. Ma permettete, come ordini professionali e associazioni, a dei vostri colleghi di fare affermazioni non dimostrate scientificamente, o addirittura false. E, una volta amplificate dai media, di fare dei danni. Certo, ogni categoria ha le proprie pecore nere: noi chimici nel nostro armadio abbiamo persino premi Nobel negazionisti dell’AIDS, o sostenitori delle terapie a base di dosi massicce di vitamina C. Ma nessuno crede a un chimico solo perché è un chimico (casomai è il contrario, se è un chimico c’è da diffidare). I medici invece sono una categoria a parte. Tutti noi prima o poi gli dobbiamo affidare la nostra vita o quella di un nostro caro.  Non possiamo neanche ipotizzare che stiano dicendo un mare di cazzate. E quindi ci fidiamo. Ci dobbiamo fidare. Non possiamo permetterci di non fidarci. Ed ecco perché le affermazioni fatte da un medico pesano di più. E quindi se sono errate combinano più guai. È notizia di questi giorni che un noto medico antivaccini, autore di diversi libri e molto seguito nella comunità dei genitori che non vogliono far vaccinare i propri figli, ha fatto un plateale dietrofront dopo la minaccia dell’ordine dei medici di radiazione dall’albo. A quando un provvedimento analogo per quelli che prescrivono costosissime pillole di zucchero ai propri pazienti? Il pubblico non può mai sapere se il medico che ha davanti stia correttamente riportando l’opinione corrente della comunità scientifica (sempre passibile di revisione, ovviamente) o se sta solamente dando le sue personali opinioni, magari senza basarsi su uno straccio di prova. Il pubblico la sera del mio incontro non aveva modo di capire se a dire sciocchezze ero io o era la nutrizionista. Ma chi pensate abbia scelto? Così come non è possibile dubitare del medico che, con la sua autorità e autorevolezza, consiglia di non vaccinare, o di usare l’omeopatia, o di usare lo zucchero mascobado invece di quello bianco “che fa male”, o di non usare la farina 00 “che è un veleno” e così via. È quello che chiamo “il potere mediatico del camice bianco”, quando si parla di salute. Lo sa bene la pubblicità che per convincerci a comprare dentifrici e detergenti intimi piazza sempre un camice bianco, meglio se con uno stetoscopio al collo, come testimonial davanti alla telecamera. Quindi, cari giovani che volete fare i divulgatori – sì, questo articolo fa parte della serie dei consigli non richiesti ai giovani divulgatori – ricordatevi questo potere, soprattutto se fate o farete parte della categoria dei camici bianchi: quando parla un medico ha una autorevolezza, e quindi una responsabilità presso il pubblico, superiore a quella di qualsiasi altra categoria professionale. Da grandi poteri derivano grandi responsabilità. “È un medico, lui lo sa”. E non è un caso se spesso la televisione adora trasformare dei medici, anche bravissimi nel loro specifico ma spesso limitatissimo campo professionale, in opinion maker, esperti da intervistare anche quando si parla inceneritori, di inquinamento, di farine, di pesticidi o di biotecnologie. Ma ricordatevene anche se, come me, non fate parte di questa categoria perché quando capiterà, se mai vi capiterà, di scontrarvi in un dibattito pubblico, sappiate che partite già con le mani legate dietro la schiena e i piedi piombati. Se vi capiterà di dover replicare a delle affermazioni bislacche o peggio, come è capitato a me, false, l’unica cosa che potete fare è chiedere le prove. Ma è molto più facile argomentare scrivendo un articolo o ancor meglio un libro che non su un palco di un teatro o in un dibattito TV. “Dove sono le prove di quello che dice? Dove sta scritto? Che pubblicazioni scientifiche può portare a suffragio delle sue tesi?”. Ci ho provato, ovviamente. “Le pubblicazioni che dicono queste cose vengono censurate. Non vogliono che si sappia. Ma io queste cose le so. Io sono un medico”. Dario Bressanini" },
    { "title": "Non solo filetto", "text": "Un pollo non ha solo il petto e le cosce, così come un bovino non ha solo due filetti e altri tagli di prima scelta.Imparare a cucinare tagli meno pregiati è anche un atto di ecosostenibilità e di rispetto per l'animale oltre che un atto gastronomico. Collo e ali di pollo si possono usare per il brodo. E che dire delle ossa dei bovini? E' assurdo sprecare risorse per allevare animali e poi sfruttarli solo per pochi tagli, e buttare il resto o trasformarlo in prodotti industriali (per esempio fertilizzanti).La cucina regionale italiana è nata povera, figlia della disponibilità spesso scarsa di materie prime di qualità non certo elevata. Dopo la macellazione un animale veniva diviso in quarti, per essere poi ulteriormente sezionato. Se ricchi e nobili potevano mangiare i muscoli dell’animale, la carne più pregiata e costosa, rimanevano come scarti tutti gli organi interni, le frattaglie. Fegato, reni, cuore, cervello e così via. Tutto ciò che rimane dopo aver sezionato i quattro quarti dell’animale, viene chiamato “quinto quarto”. Come spesso accade, la necessità di rendere gustoso e appetibile tutto ciò che si poteva di un animale ha portato alla creazione di ricette popolari da leccarsi i baffi, come il fegato alla veneziana, il rognone trifolato, la cervella fritta, la trippa, la coda alla vaccinara, la lingua salmistrata, i fegatini, la finanziera e così via.E' anche per questo che nel libro \"La Scienza della Carne\" spiego come utilizzare tagli poco noti, dal diaframma (in foto) alla guancia o come tagliare il cappello del prete per farne una ottima bistecca. Consumiamo meno carne, ma più buona, di animali trattati bene (perché questo influenza eccome la qualità della carne) e cercando di sfruttare tutti i tagli. Non esiste solo il filetto! Se sabato 5 siete a Genova, al Festival della Scienza, venite a salutarmi alla mia conferenza, alle 17:30 Oppure domenica 13, la mattina, a Cagliari al Festival della Scienza. A presto Dario Bressanini" },
    { "title": "Per fare un olio ci vuole un seme (o un frutto). Gli oli spiegati bene (2)", "text": "In ogni parte del mondo l’uomo ha sfruttato da tempi immemorabili oli e grassi per gli scopi più disparati: come cosmetici o combustibili, a scopi rituali, come lubrificanti o come medicamenti e, ovviamente, come alimenti. In alcuni casi i grassi erano di provenienza animale. Oltre al burro e allo strutto per esempio si usava, anche in Italia, il sego. Ormai ben poco usato nella cucina casalinga, sostituito da altri grassi alimentari, questo grasso veniva usato per friggere. Solido a temperatura ambiente in un’epoca in cui i frigoriferi non erano ancora entrati nelle cucine, il sego si conservava senza problemi, in un contenitore, anche a temperatura ambiente, a differenza dello strutto. Trovava applicazioni però soprattutto al di fuori della cucina: come lubrificante e per fabbricare saponi o candele. Altre culture hanno sfruttato i grassi dagli animali che avevano a disposizione. Persino da mammiferi marini come le foche o le balene. Più spesso però la fonte di grassi alimentari è stata, ed è tutt’ora, di tipo vegetale. Molti oli vegetali sono usati fin dall’antichità: nel bacino mediterraneo l’olio di oliva e in asia l’olio di sesamo per esempio. Prima di proseguire vi ricordo che userò i termini “oli” e “grassi” in modo intercambiabile: gli oli sono grassi solitamente liquidi a temperatura ambiente. Dai frutti Possiamo distinguere gli oli a seconda della loro origine. Ve ne sono alcuni che vengono prodotti a partire da frutti. L’olio di oliva è l’esempio a noi più noto, ma anche l’olio di palma appartiene a questa categoria e così l’olio di cocco. Una caratteristica dei frutti è di contenere una buona percentuale di acqua e di essere facilmente deperibili. Per questo motivo gli oli da frutti sono solitamente estratti vicino ai luoghi di raccolta, per evitare un deterioramento delle qualità dell’olio. La produzione di questi oli si può basare su procedimenti meccanici, gli unici utilizzabili prima dell’avvento della chimica moderna. Forse avrete visitato qualche vecchio frantoio, con quelle enormi macine di pietra spinte dal bestiame usate per spremere l’olio. Ora i frantoi moderni non funzionano più così e le olive non sono più “spremute” nonostante la pubblicità ancora parli di “prima spremitura” o “spremitura a freddo”. Dopo aver rotto le olive, macinato la pasta ed eliminato il nocciolo si passa a una fase di centrifugazione per separare la fase acquosa dall’olio. In un capitolo futuro esamineremo tutto il processo di produzione dell’olio di oliva distinguendone i vari tipi. Le olive si deteriorano in fretta dopo la raccolta e andrebbero lavorate entro brevissimo tempo, idealmente anche solo 24 ore, pena la perdita di qualità dell’olio. Un olio di oliva deteriorato non può essere venduto come extravergine e può subire lavorazioni di raffinazione ulteriori prima di essere messo in commercio. Un procedimento analogo viene seguito per i frutti della palma da olio. Anche in questo caso la presenza di acqua è sfruttata per separare, dopo la separazione del seme interno, la fase acquosa dall’olio, producendo l’olio di palma vergine, che è rosso, ed è un prodotto tradizionale usato in molti paesi africani nella loro cucina. Ha anche un buon contenuto nutrizionale, soprattutto betacaroteni. Qui vedete nella foto delle palme da olio (Elaeis guineensis) e un casco carico di frutti, grandi quanto delle albicocche.  Esattamente come per le olive, i frutti della palma possono venire danneggiati durante la raccolta o nelle fasi successive. Questo libera un enzima, la lipasi, che inizia a decomporre i trigliceridi liberando gli acidi grassi e lasciando dei monogliceridi e digliceridi. Il contenuto di acidi grassi liberi può raggiungere anche il 5% (tenete presente che per un olio extravergine di oliva gli acidi grassi liberi non devono superare lo 0.8% mentre un olio vergine può arrivare fino al 2%).  Un olio con troppi acidi grassi liberi, che sia di palma o di altra provenienza, può –e a volte deve– essere raffinato per ridurli, come vedremo in un prossimo articolo. Nella raffinazione si eliminano le impurità per produrre un olio più insapore e inodore e quindi più adatto alle varie applicazioni tecnologiche. Purtroppo in alcuni casi vengono anche perse tutte quelle sostanze disciolte nell’olio di partenza potenzialmente benefiche per la salute. Caso unico, dal frutto della palma da olio si producono due oli con caratteristiche molti diverse. Dalla polpa si estrae, appunto, l’olio di palma. Dal seme invece si ottiene l’olio di palmisti (o palmisto). In inglese è il palm kernel oil. Le caratteristiche chimiche e tecnologiche dell’olio di palmisto sono molto diverse da quello di palma, essendo chimicamente molto più simile all’olio di cocco. Dai semi Il secondo gruppo di oli, quello più ampio, deriva da semi con un contenuto più o meno elevato di grassi. Il palmisti appartiene a questa categoria. Ma anche soia, girasole, sesamo, cotone, lino, zucca, melone, colza, nocciola, arachide, mandorla, vinacciolo e molti altri. La percentuale di grassi in un seme può variare enormemente. Le noci macadamia contengono più del 75% di grassi, le nocciole 60%, le arachidi il 50%, i semi di girasole il 50% mentre quelli di soia il 20%. Tenete presente che le percentuali possono variare anche molto a seconda della varietà, del clima e di molti altri fattori. Molti di questi oli, come quello di nocciole, hanno una lunga storia. Anche loro si possono ottenere per spremitura meccanica, a patto che la percentuale di grassi sia superiore, più o meno, al 30%, altrimenti le rese sono troppo basse. Per percentuali di grassi inferiori si utilizza invece la tecnica di estrazione con solventi organici. L’invenzione dell’estrazione di oli con un solvente risale al 1855 quando E. Deiss di Marsiglia brevettò e sfruttò questo processo, usando come solvente il disolfuro di carbonio, per estrarre l’olio di oliva residuo ancora presente nella pasta spremuta, chiamata sansa. Attualmente il solvente industriale più utilizzato per estrarre gli oli di semi è l’esano. Nell’estrattore i semi rimangono da 30 a 120 minuti, a una temperatura di circa 60 °C. In passato sono stati usati molti altri solventi, come il benzene e il tricloroetilene (la comune trielina). Tuttavia si scoprì che l’uso del tricloroetilene poteva lasciare sostanze tossiche nella farina di semi residua, usata come mangime animale, causando negli anni la morte di vari animali. Si è così passati a solventi meno pericolosi come l’esano. Tempo fa abbiamo estratto un po’ di olio di soia con una versione casalinga di questo metodo, ricordate? Prima dell’estrazione i semi vengono schiacciati e ridotti in fiocchi sottili dello spessore inferiore al millimetro, in modo che il solvente possa penetrare velocemente e estrarre il più possibile l’olio. Gli impianti di estrazione possono essere molto grandi. In Argentina gli impianti per estrarre olio dalla soia possono lavorare 20.000 tonnellate di semi al giorno. Alcuni di questi semi, come soia, girasole e colza, hanno un buon contenuto sia di grassi che di proteine, e quindi una volta estratto l’olio la farina rimasta può essere utilizzata come mangime animale oppure, specialmente nel caso della soia, utilizzata come alimento umano. Poiché la spremitura meccanica lascia comunque una gran quantità di olio contenuto nel residuo, solitamente per i semi ad alto contenuto di grassi si effettua una prima spremitura meccanica iniziale in modo da ridurre il contenuto di olio a circa il 20%. Il residuo viene poi sottoposto a estrazione con solvente, operazione che lascia nei residui proteici meno dell’1% di olio. Le due frazioni di olio vengono poi unite e mandate alla fase di raffinazione. In Europa e nel Nord America l’estrazione con solventi è la norma. Vi sono però anche piccole produzioni di oli biologici solamente da spremitura, con un costo superiore, per i consumatori che non vogliono consumare oli che siano stati in contatto con dei solventi organici. Ma l’olio di mais? Esiste anche una terza categoria di oli, provenienti da semi con pochissimi grassi, come quelli di mais e di riso, dove i grassi vengono estratti dal germe e dalla crusca perché il seme contiene prevalentemente amido. Un chicco di mais contiene al massimo il 4% di grassi e un chicco di riso integrale il 2%. Questi oli quindi sono il sottoprodotto della lavorazione su larga scala di cereali, soprattutto per la produzione di amido, che durante il processo produttivo vengono privati della crusca e del germe. A causa della piccola quantità di grassi presenti l’estrazione con solvente è praticamente l’unica tecnica utilizzata industrialmente oggi. Eliminare il solvente L’esano commerciale –una miscela di idrocarburi derivanti dalla raffinazione del petrolio– ha un punto di ebollizione piuttosto basso: 64-69 °C, quindi è piuttosto facile, dopo l’estrazione, separarlo dall’olio mediante evaporazione a bassa pressione o altre tecniche adatte al suo recupero, per poterlo riutilizzare. Ovviamente sia l’olio che i fiocchi esausti, per poter essere commestibili, non devono contenere residui significativi di esano. La legislazione italiana, recependo la direttiva Europea 2009/32/CE fissa a 1 mg/kg il residuo massimo di esano che può essere presente nell’olio. Per quel che riguarda i prodotti proteici e le farine sgrassate il limite massimo è di 10 mg/kg nei prodotti alimentari contenenti il prodotto proteico e le farine sgrassate. Mentre nei prodotti di soia sgrassata venduti al consumatore finale il limite è di 30 mg/kg. Direi che per questa seconda puntata possiamo fermarci qui. Alla prossima Dario Bressanini" },
    { "title": "Memo per nuovi oscillocosi", "text": "Grazie al nostro agente Giuliano Assaggia di Vergate sul Membro siamo in grado di pubblicare in esclusiva un documento interno di una nota multinazionale dello zucchero sulle sue strategie future.  Internal Memo per sviluppo nuovi oscillocosi L’Oscillococcinum, il nostro prodotto zuccherino di punta, ha un buon posizionamento di mercato in alcuni segmenti. Varie mamme per esempio lo acquistano e lo somministrano ai bimbi pensando che stimoli le difese immunitarie. Ha tuttavia alcuni difetti di formulazione che impediscono la sua penetrazione in altri segmenti di mercato, in un momento dove l’attenzione alla composizione di ciò che ingeriamo è più alta che mai. Si suggeriscono qui di seguito, dopo aver rilevato le criticità del prodotto che denomineremo “classic”, alcuni possibili oscilloprodotti innovativi, rivolti a consumatori con esigenze specifiche. 1         Oscillococcinum HD, ad alta digeribilità. Come sappiamo il prodotto “classic” è composto al 100% da zuccheri senza altre sostanze. Purtroppo, a fronte di un 85% di saccarosio, è presente il 15% di lattosio, uno zucchero che molte persone non riescono a digerire poiché incapaci di produrre, da adulti, l’enzima lattasi. Si stima che circa il 50% degli italiani, di più al Sud e di meno al Nord, possa essere intollerante al lattosio. Questo pone un limite intrinseco alla diffusione del prodotto “classic”. Si suggerisce, quindi, l’introduzione di una versione delattosata analoga al latte ad alta digeribilità, nella quale il lattosio sia decomposto in fase di produzione dall’enzima lattasi in glucosio e galattosio. Memo per il marketing: evocare eventualmente il sapore che ricorda vagamente le galatine. 2         Oscillococcinum Veg. La versione “classic” è preparata a partire dall’estratto di fegato e cuore di anatra muschiata. Sebbene nel prodotto in commercio non ne rimanga alcuna traccia, il prodotto non è chiaramente adatto ai vegetariani. Si suggerisce una versione nella quale si preleva dall’animale vivo un tampone di materiale biologico da sotto l’ala o vicino alle penne della coda. Questi due nuovi prodotti, Ascellacoccinum e Oscillococcigeum, essendo cruelty free possono essere accettabili anche dai vegetariani. Una versione completamente accettabile anche da vegani stretti è allo studio a partire da hamburger d’anatra di soia. Memo per il marketing: segnalare sulla confezione “da soia non OGM”. Alcuni consumatori abituali potrebbero obiettare che il principio attivo dei nuovi prodotti è cambiato. Tuttavia l’obiezione sarebbe priva di fondamento in quanto neanche il prodotto “classic” ha mai contenuto alcun principio attivo, come ben noto (confermato per altro dalla dichiarazione d’etichetta di contenere solo zuccheri). 3    Oscillococcinum integrale bio In questo momento storico, il colore bianco negli alimenti non è più associato mediaticamente a purezza incontaminata, ma alle malattie più terribili. Il prodotto “classic”, contenendo il 100% di zuccheri bianchi raffinati, ha chiaramente un handicap per la sua diffusione nelle tribù alimentari che associano acriticamente la parola “integrale” a effetti salutistici positivi. Sebbene nel caso dello zucchero, così come del sale, non vi siano differenze di un qualche interesse fisiologico o salutistico (a differenza della farina, nello zucchero integrale non vi è fibra presente in quantità significative), il consumatore health-conscious è disposto a spendere di più per un prodotto con zucchero integrale, meglio se bio. Esattamente come per lo zucchero grezzo, che costa meno produrre ma viene venduto a prezzi superiori della versione raffinata, si suggerisce un aumento di prezzo dell’Oscillococcinum integrale bio, da 2150 euro al Kg, prezzo medio della versione “classic”, almeno a 2899 euro al kg nella versione “integrale bio”. 4         Oscillococcinum gluten-free e senza olio di palma Il prodotto “classic” è sempre stato prodotto senza olio di palma e senza glutine. Come è noto, ma grazie al cielo non a tutti i fedeli e soddisfatti acquirenti, gli unici due ingredienti sono saccarosio e lattosio. Si suggerisce tuttavia un revamp dell’etichetta per mettere in evidenza la totale assenza sia di glutine che di olio di palma poiché questo può aumentare fiducia nel brand. Memo alla divisione commerciale: valutare aumento di prezzo. Memo per la divisione acquisizioni: ipotizzare acquisizione marchio Zigulì da Falqui S.p.A. per lanciare oscillocosi al sapore di frutta. Eventualmente minacciare OPA ostile e fusione. Se non praticabile, valutare acquisizione Pastiglie Leone per rebranding “oscillocosi come una volta”. Memo al settore comunicazione: valutare Banderas come uomo immagine con anatre felici." },
    { "title": "Le ricette scientifiche. Il maiale sfilacciato o Pulled Pork", "text": "Come regalo di Natale eccovi una ricetta tratta dal libro La Scienza della Carne  Del maiale non si butta via niente, dice un detto popolare. E questo perché praticamente ogni taglio viene utilizzato per cucinare o per produrre salumi. Nonostante la carne di maiale costi meno di quella di vitello o manzo, negli ultimi decenni è sempre meno usata nelle case degli italiani, dove il maiale richiama più facilmente la grande varietà di salumi che i norcini d’Italia sono riusciti a inventare nel corso dei secoli. Infatti, se vi dico “coppa” o “spalla” probabilmente vi vengono in mente gli omonimi salumi, eppure questi sono anche due tagli che si possono usare per una delle più classiche preparazioni da barbecue, rivaleggiando per popolarità forse solo con le costine, sempre di maiale, ovviamente: il maiale sfilacciato o pulled pork. La carne viene prima affumicata e poi cotta lentamente talmente a lungo, a volte anche per dodici ore, che alla fine i fasci muscolari si staccano gli uni dagli altri anche tirando con una semplice forchetta – pull in inglese vuol dire «tirare» –. La carne è sfilacciata a mano, con delle forchette o con attrezzi simili, e si usa per preparare panini, conditi con una salsa barbecue e una tradizionale insalata di cavolo, cipolle, carote e maionese chiamata coleslaw. Qualcuno potrebbe pensare che la carne cotta così a lungo sia “stracotta”, e dal punto di vista tecnico avrebbe ragione. Tuttavia se si sceglie una carne ricca di tessuto connettivo –che si trasforma in gelatina con una lunga cottura– e ricca di grasso –che lubrifica lo spazio lasciato vuoto dalle fibre che si denaturano– otterremo una preparazione da leccarsi le dita. Non è possibile riprodurre in un forno casalingo il gusto del BBQ, con il suo sentore affumicato di legna e il suo calore asciutto. Questo però non significa che non si possano sfruttare gli stessi principi per cucinare gli stessi tagli in cucina e ottenere comunque un ottimo piatto. La scelta del taglio è cruciale: non possiamo usare tagli di maiale troppo poveri di collagene come il filetto, la lonza o l’arista. E neppure tagli troppo magri come la coscia. Altrimenti rischiate di avere un maiale troppo asciutto. Il taglio che i pitmaster americani – così si chiamano gli addetti al barbecue – del Sud usano per il pulled pork si chiama Boston butt e corrisponde alla parte superiore della spalla. Tra Paesi diversi non sempre vi è una corrispondenza precisa tra i tagli, specialmente se essi comprendono più muscoli che non vengono separati interi, come accade per il filetto, ma vengono tagliati o segati. Un taglio italiano che si avvicina al Boston butt è la coppa, da cui si prepara anche l’omonimo salume. Da noi la coppa, che parte dietro il collo del maiale, viene separata dalla zampa, da cui sarà tagliata la spalla. È un taglio che si può fare arrosto ma è perfetto anche per questa ricetta. Io la trovo già confezionata in pezzi da 1,5-2 kg al supermercato. Se la trovate solo già affettata, per le braciole, chiedete al macellaio di darvi un pezzo intero.  Un avvertimento: non vi fate spaventare dalle lunghe cotture. Non dovete controllare ogni mezz’ora, e se avete un termometro a sonda potete fare altro: cucinare qualche altra cosa oppure mettervi tranquilli sul divano e leggere un libro. Ingredienti –       1,5-2,5 kg di coppa di maiale a taglio intero –       acqua –       sale –       zucchero –       spezie –       un contenitore con coperchio che possa contenere la coppa sommersa di acqua. Procedimento 1 - Dovrete immergere la coppa in una salamoia, quindi procuratevi un contenitore adatto. Io avevo un pezzo di carne da 1,5 kg e ho usato una scatola di plastica da 3 litri. Preparate la salamoia aggiungendo a ogni litro di acqua 150 g di sale e 50 g di zucchero. La prima volta preparate la salamoia standard. Le volte successive potete sostituire una parte dell’acqua con del succo di mela e sostituire lo zucchero con melassa, miele o zucchero bruno. Se l’assaggiate vi sembrerà salatissima, ma non temete: come vedrete più avanti, il sale nella salamoia aiuterà gli strati superficiali della carne a non disidratarsi troppo e insaporirà solo un po’ la carne, mentre gli zuccheri rimarranno nella crosticina contribuendo al sapore. 2- Mettete il pezzo di carne in un contenitore con coperchio e copritelo completamente con la salamoia. Se la carne galleggia potete metterle sopra un peso che la tenga sommersa. Chiudete il coperchio e mettete il contenitore in frigorifero. Potete lasciare la carne in salamoia anche per un’intera nottata prima di iniziare a cuocerla. Se avete fretta, potete lasciarla solo 4 ore. Se davvero non avete tempo potete saltare questo passaggio, ma dovrete stare più attenti a non far seccare il pezzo di carne durante la cottura. 3- Togliete la carne dalla salamoia, che getterete via. Asciugatela ben bene con della carta assorbente da cucina. 4- A questo punto è ora di coprire il pezzo di carne con sale misto a spezie. Nella produzione di salumi questo passo si chiama “conciatura”. In cucina da qualche tempo è stato introdotto il termine americano rub per indicare una miscela di sale e spezie in polvere da applicare alla carne. Esistono ormai più combinazioni di sale e spezie da usare che sughi per gli spaghetti, e ognuno ha la sua preferita. Anche da noi in Italia si iniziano a vendere le confezioni con le miscele già pronte: se ne avete una preferita usate quella. Se invece avete un po’ di tempo per procurarvi gli ingredienti vi suggerisco di provare a fare la miscela “rub18” ideata da Gianfranco Lo Cascio, uno dei più famosi esperti italiani di BBQ. Altrimenti potete inventarne una voi a partire da una base di pepe macinato, zucchero, paprica e sale, aggiungendo a vostro gusto altri aromi e spezie. Se usate la paprica affumicata potrete sopperire un po’ alla mancanza della fase di affumicatura. 5- Con le mani passate la miscela in polvere sulla carne. Siate generosi e massaggiate bene per farla aderire, senza però fare uno strato troppo spesso. Alcuni per facilitare questa fase spennellano la carne con un po’ di senape prima di mettere la miscela. Potete usare dei guanti usa e getta per non sporcarvi.  6– Se usassimo il barbecue, ora sarebbe la volta della fase di affumicatura, che è quasi impossibile da ottenere in casa. Noi invece procediamo direttamente alla cottura. Bisogna far formare una crosticina esterna, quindi se potete usate contemporaneamente una teglia e una griglia rovesciata per sostenere la carne, in modo che i succhi che usciranno non vadano a far bollire la carne. Io ho ricoperto la teglia di alluminio e, sopra, di carta da forno per raccogliere meglio i succhi. 7– Coprite la carne e la teglia completamente con alluminio per alimenti. L’ambiente di cottura deve rimanere umido per poter sciogliere, lentamente, il collagene. Se lo avete, inserite un termometro a sonda per tenere sotto controllo la temperatura. 8– Infornate a 140 °C e cuocete per 4 ore, monitorando la temperatura con il termometro a sonda. Se il pezzo che avete scelto è piuttosto piccolo – meno di 1,5 kg – riducete la temperatura a 130 °C. La temperatura salirà ma, se avete sigillato bene l’involucro in modo che il vapore resti imprigionato, non dovrebbe superare i 90-95 °C. Se il pezzo di carne era di 2 kg o più la temperatura finale potrebbe anche essere sotto i 90 °C. 9–Dopo 4 ore togliete l’alluminio e recuperate il liquido rilasciato. Dovrete separate il grasso, che potete gettare, e tenere la parte acquosa e gustosa. È abbastanza facile farlo: versate il liquido in un recipiente stretto e alto, anche un bicchiere può andare bene, lasciatelo riposare e poi gettate il grasso che, essendo meno denso dell’acqua, formerà uno strato galleggiante. Rimettete in forno, sempre con la sonda. Ora, senza più alluminio, l’acqua comincerà a evaporare più facilmente e la temperatura a salire: si formerà una gustosa crosta esterna. Internamente dovremo raggiungere i 95 °C. 10 – Quando la temperatura al cuore raggiunge i 95 °C – potrebbero servire dai 30 ai 90 minuti, a seconda della grandezza del pezzo di carne – togliete la carne dal forno e lasciatela raffreddare, coperta con alluminio per alimenti, per 20-30 minuti. Se i 95 °C erano già stati raggiunti in precedenza, perché il vostro pezzo di carne era piuttosto piccolo oppure perché la temperatura del forno era troppo alta, tenete comunque il pezzo nel forno per una ventina di minuti, in modo che formi la crosticina. Alla fine la carne si sfalderà toccandola con una forchetta.  11 - Sfilacciate la carne tenendo due forchette nelle due mani. I fili che osservate sono i singoli fasci muscolari, composti a loro volta da fibre, che si separano completamente perché la lunga cottura ha sciolto il collagene che li legava.  In un contenitore aggiungete i succhi che avete recuperato in precedenza in modo che possano essere riassorbiti dalle fibre; se amate la salsa barbecue o qualche altra salsa, potete miscelarli a questa e poi usare il composto per condire il panino. Il pulled pork, infatti, è tradizionalmente utilizzato come farcitura di un panino da hamburger.  Io non amo la salsa barbecue e neppure la coleslaw, quindi preferisco guarnirlo con salsa alla senape e cipolle grigliate. Se avanzate della carne potete surgelarla senza problemi. Buon Natale a tutti Dario Bressanini" },
    { "title": "Esiste davvero la sensibilità al glutine?", "text": "Siamo in pieno boom delle diete gluten free, seguite sempre più spesso da chi non è celiaco. L'intolleranza, o meglio, la sensibilità al glutine non celiaca è una patologia ancora molto controversa definita solo nel 2011. Nonostante il nome non è neppure chiaro se e in che misura il glutine sia coinvolto. Nel libro Contronatura abbiamo descritto due studi, pubblicati dopo il 2011, che suggerivano come la maggioranza delle persone, non celiache, che dichiarano a seguito di una autodiagnosi di provare benefici da una dieta gluten free in realtà non avesse alcun problema con il glutine e quindi non fosse \"intollerante\" o \"sensibile\".  Dopo la pubblicazione di Contronatura è uscito un altro studio, effettuato a Brescia, che indaga i confini di questa elusiva patologia (Zanini, B., et al. \"Randomised clinical study: gluten challenge induces symptom recurrence in only a minority of patients who meet clinical criteria for non‐coeliac gluten sensitivity.\" Alimentary pharmacology &amp; therapeutics 42.8 (2015): 968-976.). Ho deciso di fare un esperimento di divulgazione e ho descritto lo studio nel video qui sotto. Fatemi sapere che ne pensate (A parte gli ovvi errori di montaggio audio e video, luci, videomaking etc. Sono un neofita   ) Cliccate sull'immagine e Buona visione.  Dario Bressanini" },
    { "title": "Congelare la carne", "text": "L'acqua è di gran lunga la componente principale di quasi tutto quello che mangiamo: carne, pesce, frutta e ortaggi. Tra il 70 e il 90 per cento. Con così tanta acqua e nutrienti a disposizione non stupisce che il cibo sia facilmente preda di microrganismi, ed è per questo che uno dei più antichi modi di conservazione, l’essiccazione, sfrutta il fatto che batteri e muffe non possono proliferare senz’acqua. Con l’avvento di freezer e frigoriferi il congelamento, anche casalingo, è diventato il metodo più comune di conservazione degli alimenti, specialmente per carne e pesce. I congelatori casalinghi sono mantenuti solitamente a −19 °C: a queste temperature i batteri sono bloccati e le reazioni chimiche di decomposizione delle cellule sono quasi completamente ferme e gli alimenti, con qualche eccezione, possono essere conservati anche per vari mesi.  Che cosa succede quando si mette un pezzo di carne in freezer? Raggiunta la temperatura di −1 °C la carne comincia a congelare (l’acqua congela a 0 °C solamente quando è pura). Iniziano a formarsi dei cristalli di ghiaccio che crescono a mano a mano che la temperatura scende. Il modo in cui si forma il ghiaccio è importantissimo. Se il raffreddamento è effettuato molto velocemente, come avviene industrialmente con l’esposizione della carne o del pesce a temperature molto più basse di quelle raggiungibili a casa propria, si parla di “surgelazione”: in questo caso si formano molto velocemente tantissimi cristalli di ghiaccio molto piccoli che non hanno il tempo di crescere troppo. Quando la scongeleremo sarà quasi come se non fosse mai stata surgelata. Se invece il raffreddamento è lento, come avviene nel congelatore domestico, si formano meno cristalli ma più grossi. Così facendo danneggiano le cellule, bucandone la membrana. Le conseguenze le vedremo una volta scongelata la carne: i danni prodotti dai grandi cristalli di ghiaccio faranno fuoriuscire i succhi della carne, che sarà quindi più asciutta una volta cotta. Sarà capitato anche a voi di togliere dal congelatore una bistecca o un petto di pollo, congelati crudi, e di notare macchie di colore diverso dove la carne sembra addirittura cotta. Questo fenomeno è dovuto alla disidratazione superficiale della carne: l’aria contenuta nel freezer è particolarmente secca e può disidratarla causando una denaturazione delle proteine simile visivamente a quanto avviene con una cottura.  La carne è ancora perfettamente commestibile ma le zone danneggiate saranno dure e asciutte. Se vi trovate nella condizione di dover congelare delle bistecche perché i vostri ospiti vi hanno dato buca e non potete certo mangiarne cinque da soli potete asciugarle con della carta da cucina, depositarle su una teglia di metallo ricoperta con carta da forno e metterle in freezer. Non coprite le bistecche altrimenti ne rallenterete il raffreddamento. Una volta congelate avvolgetele bene, singolarmente, in una pellicola per alimenti e riponetele in un sacchetto da freezer a chiusura ermetica avendo cura di far uscire più aria possibile per ridurne la disidratazione. Quando sarà il momento di scongelarle ricordatevi che carne e pesce non devono mai scaldarsi troppo, per evitare proliferazioni batteriche, e che il microonde è da evitare: il ghiaccio non assorbe le microonde e rischiate di cuocere il cibo in alcuni punti a causa della patina di acqua superficiale, che invece le assorbe benissimo. In più il riscaldamento non è mai uniforme. È meglio togliere molte ore prima carne e pesce dal freezer e riporli nel frigorifero, dentro un contenitore per evitare che colino dei liquidi. Se invece avete fretta la strategia più efficiente è metterli in un sacchetto di plastica con chiusura ermetica, cercando di eliminare il più possibile l’aria contenuta, e scongelare usando un filo di acqua fredda corrente, tenendo il sacchetto immerso in una bacinella. Questo articolo è stato pubblicato su Le Scienze n. 581. Proseguendo con i miei esperimenti, ho provato a trasformare in un video questo articolo, aggiungendo l'esperimento di disidratazione della carne (da cui è tratta l'immagine qui sopra). Se non volete vedervi tutto il video andate subito al minuto 4:14. Se non vedete il video cliccate qua https://www.youtube.com/watch?v=21Khvbnf...  A presto Dario Bressanini" },
    { "title": "La cottura della pasta", "text": "Parlare di cottura della pasta in Italia è più pericoloso che parlare male della mamma o della sorella. Molti sono i riti irrinunciabili, le convinzioni adamantine, gli imperativi più o meno assoluti, i “non si fa” definitivi e le scomuniche velocissime. Consapevole di camminare sui gusci d’uova, mi metto lo scolapasta (!) in testa per ripararmi da eventuali flame e andiamo a incominciare.  Così scriveva nel 1799 Benjamin Thompson, più conosciuto come Conte Rumford –uno dei fondatori della termodinamica– in un saggio in cui analizzava scientificamente i processi di cottura, stupendosi di come fossero così poco compresi, anche e soprattutto dai cuochi, che li avevano sotto gli occhi tutti i giorni. Ancora oggi un atto così semplice e quasi quotidiano come far bollire l’acqua per la pasta è spesso fonte di molte discussioni. Quanta acqua usare? Si deve usare o meno il coperchio? Quando si deve aggiungere il sale? Una volta gettata la pasta si può abbassare il fuoco? Questa volta ci concentriamo sulla temperatura dell’acqua. Acqua a bollore o no?Molte persone pensano che l’ebollizione dell’acqua sia una condizione assolutamente necessaria per poter cuocere la pasta, ma già Thompson intuì che questo non è vero. La cottura del cibo infatti dipende solo dalla temperatura raggiunta, e non dal fatto che l’acqua stia bollendo o meno. La temperatura di ebollizione dell’acqua dipende dalla pressione atmosferica e questa diminuisce con l’altitudine. Degli spaghetti immersi in acqua a bollore a Sestriere, a circa 2000 metri di altitudine, cuociono a circa 93 °C, rispetto ai 100 °C che si raggiungono a livello del mare. Ciò significa che si possono usare quelle temperature anche ad altitudini più basse, senza però far bollire l’acqua. Perché, scrive Thompson Thompson non parlava di pasta ma di carne e verdure ma il principio è del tutto generale: ciò che conta è la temperatura raggiunta e non il fatto che l’acqua stia bollendo. La cottura della pasta è governata principalmente da tre fattori: la velocità di penetrazione dell’acqua all’interno dell’impasto, la gelatinizzazione dell’amido e la denaturazione e conseguente coagulazione del glutine. Tutti questi fenomeni dipendono dalla temperatura. L’acqua penetra nella pasta anche a basse temperature, persino in acqua fredda, ma più la temperatura aumenta e più velocemente entra nell’impasto. La gelatinizzazione dell’amido è quel fenomeno in cui i granuli di amido assorbono acqua e formano un gel. L’amido di frumento gelatinizza tra i 60 °C e i 70 °C. Il glutine denatura e coagula tra i 70 °C e gli 80 °C. Notate che sono tutte temperature molto al di sotto delle temperature di ebollizione comuni nelle nostre cucine. Questo significa che è possibile cuocere la pasta anche tenendo l’acqua a 80 °C, mettendoci solo un pochino di più perché l’acqua idrata l’impasto un po’ più lentamente. Ogni tanto qualche cuoco riscopre questo fatto e ripropone una sua versione di quello che Thompson già nel ‘700 aveva descritto, dando delle regole su quando spegnere il fuoco dopo aver gettato la pasta. Non si tratta però di un nuovo metodo di cottura della pasta, e non merita un nome specifico perché, lo ribadisco, ciò che conta è solo la temperatura raggiunta e non se l’acqua stia bollendo o meno. L'esperimento Se non ci credete fate questo esperimento: mettete due litri d’acqua in una pentola. Portatela all'ebollizione col coperchio (risparmierete sui tempi e sul gas). Una volta all'ebollizione aggiungete il sale e un etto di pasta corta. Mescolate una ventina di secondi per evitare che la pasta si attacchi, spegnete il gas, coprite e preparate il vostro sugo preferito. Le mie penne dopo 12 minuti, uno in più dell’indicazione della confezione, erano pronte, con l’acqua ancora a 86 °C, al di sopra della temperatura di gelatinizzazione dell’amido e di coagulazione delle proteine. Pronto il sugo, ho scolato, condito e mangiato con gusto. L’acqua di cottura forse (forse, dovrei fare un confronto diretto) era un poco più limpida del solito, segno che potrebbe (potrebbe) essere fuoriuscito meno amido, ma in ogni caso niente di rilevante dal punto di vista nutrizionale.  Ma perché fermarsi qui? È possibile buttare la pasta anche prima che l’acqua arrivi all'ebollizione: ho provato a buttare pasta e sale dopo 8 minuti, con l’acqua a 80 °C. Ho poi continuato a scaldare, col coperchio, sino all'ebollizione per poi spegnere il gas. Sette minuti dopo la pasta era pronta. Trovate la combinazione di tempi e temperature che meglio si adatta alla vostra pasta per non avere il maccherone stracotto fuori e crudo dentro. Vi può sembrare inutile, ma pensate a quanta energia viene sprecata ogni giorno per far bollire acqua che poi verrà gettata nel lavandino. Gas e soldi letteralmente buttati. Nel mio primo esperimento ho impiegato 11 minuti per portare l’acqua all'ebollizione, e ne avrei impiegati altri 11 per la cottura. Lo so che siete diffidenti ma se non vi fidate potete sempre iniziare a spegnere il fuoco qualche minuto prima di togliere la pasta. Risparmierete comunque. Dato che vi sarete già scandalizzati troppo, della cottura della pasta al microonde vi parlo una prossima volta Alla prossima Dario Bressanini P.S. se volete potete trovarmi anche sul mio canale YouTube e sulla mia pagina Facebook Letture consigliate Sicignano, A., Di Monaco, R., Masi, P., &amp; Cavella, S. (2015). From raw material to dish: pasta quality step by step. Journal of the Science of Food and Agriculture, 95(13), 2579-2587." },
    { "title": "La Scienza della Carne. La chimica della bistecca e dell'arrosto.", "text": "A quasi due anni esatti dall'uscita de \"La Scienza della Pasticceria\" esce oggi in libreria \"La Scienza della Carne. La chimica della bistecca e dell'arrosto\". Il secondo volume della serie sulla scienza in cucina, nelle cui corpose 240 pagine ho cercato di condensare ciò che serve sapere quando cuciniamo un arrosto, prepariamo un brodo, grigliamo un hamburger, mariniamo un petto di pollo, mettiamo in salamoia un filetto di maiale e tantissime altre cose. Solida scienza ma, come ormai sapete, spiegata in modo semplice con l'aiuto di tabelle, illustrazioni, grafici, esperimenti casalinghi, box, curiosità e le bellissime fotografie di Barbara Torresan.   Quando, giovane studente di dottorato in chimica, sono stato mandato negli Stati Uniti, in California, decisi che dovevo imparare a cucinare. Fino ad allora non avevo quasi mai seriamente spadellato in cucina, a parte degli occasionali spaghetti aglio olio e peperoncino e qualche pizza in teglia ogni tanto. Dovevo passarci un anno e non avevo intenzione né di mangiare alla pessima mensa degli studenti dell’Università di Berkeley, dove la quantità sembrava molto più importante della qualità e le patatine fritte sembravano essere l’unico ortaggio servito, né di dilapidare la mia piccola borsa di studio andando al ristorante tutti i giorni. In California, il cibo al supermercato era abbondante, vario e tutto sommato aveva prezzi contenuti. Frutta e verdura di ogni tipo in qualsiasi stagione e carne e pesce a profusione. Avevo anche imparato a riconoscere le marche di pasta accettabili per un italiano. Certo, mi mancavano i formaggi e i salumi di casa ma per quelli ogni tanto potevo fare un sacrificio e acquistarli al negozio che importava e vendeva alimenti di qualità da tutto il mondo. Che cosa ci voleva a imparare a cucinare? Non sembrava essere troppo difficile. Chiesi a mia madre di spedirmi per posta un po’ di ricette, e ancora conservo le lettere in cui lei mi descriveva come cucinare il coniglio arrosto che tanto mi piaceva o lo spezzatino con la polenta. Mi piaceva, e mi piace tuttora, la carne e in quei grandi supermercati americani potevo trovare pane per i miei denti. Ma aggirandomi per i lunghi corridoi mi resi subito conto che acquistare la carne non era una cosa semplice e cucinarla correttamente ancora meno. Vi erano nomi che non conoscevo come chuck, tenderloin, ribeye, round e shank. Tutti provenienti da un bovino adulto ma che evidentemente avevano utilizzi diversi. Quali tagli avrei dovuto utilizzare per lo spezzatino e quali per una bistecca? Su alcune confezioni c’era scritto steak cioè bistecca, ma non capivo perché avevano nomi, e prezzi, diversi. Quale dovevo acquistare? Non che in Italia fosse diverso ovviamente, come capii la prima volta che tornai a casa per un periodo di vacanza, anche se i nomi ovviamente erano diversi: per acquistare e cucinare nel modo corretto la carne era necessario studiare un po’ meglio l’argomento. Anche oggi chiunque si avvicini per la prima volta al bancone di una macelleria o tra gli scaffali dei tagli di carne preconfezionati di un supermercato prova la stessa sensazione di smarrimento per il gran numero di tagli di carne dai nomi inusuali. Ben presto capii che le sorgenti della confusione erano molteplici. Alcuni tagli di carne corrispondono semplicemente a muscoli interi ben determinati, anche se questi non sono necessariamente indicati sulla confezione. In altri casi però da un intero muscolo, specialmente se molto grande, il macellaio può ricavare dei tagli diversi e dargli nomi diversi. Alcuni poi comprendono sezioni di più gruppi muscolari contemporaneamente. E per aggiungere confusione a confusione, non esiste una nomenclatura condivisa in tutta l’Italia e a volte lo stesso taglio di carne può avere nomi diversi in città diverse di una stessa regione. Per fortuna sulla confezione è spesso indicato l’uso: alcuni tagli sono più adatti arrostiti mentre con altri è meglio preparare un brasato. Il perché però non era spiegato. Col tempo, e molti errori, cominciai a dipanare la matassa nella mia testa. Da chimico mi veniva naturale guardare alla cucina come a un piccolo laboratorio. Filtrare, riscaldare, raffreddare lentamente o bruscamente, mescolare, portare all’ebollizione, diluire, aggiungere ghiaccio, mettere in frigorifero. Sono gesti di tutti i giorni in un qualsiasi laboratorio chimico in qualunque parte del mondo. Ma sono anche le stesse operazioni che si compiono in cucina. E con l’analisi scientifica arrivò, alla fine, anche la comprensione del perché tagli diversi di uno stesso animale dovevano essere cotti in maniera diversa. Le ricette cominciavano a venire come dovevano, e gli amici del dipartimento apprezzavano quando portavo da assaggiare qualcosa. Tornato in Italia la passione per questa visione scientifica della cucina continuò e anni dopo, per una serie di coincidenze fortuite, Marco Cattaneo, all'epoca Vicedirettore, mi offrì la possibilità di scrivere una rubrica mensile sulla prestigiosa rivista di divulgazione scientifica Le Scienze e di aprire questo blog da cui in seguito è nato il primo libro della collana di “Scienza in cucina”, dedicato alle basi della pasticceria. Dopo il successo di quel primo volume, i lettori hanno cominciato a contattarmi sul blog, per E-mail o su Facebook. Chi avrebbe voluto leggere un libro di pasticceria scientifica sui lievitati, chi sul cioccolato e chi invece un libro per vegani. Molti allievi di istituti alberghieri mi hanno scritto entusiasti dell’approccio scientifico alla pasticceria, riempendomi di gioia, dicendomi che gli sarebbe stato molto utile poter leggere anche libri dedicati ad altri settori della cucina con cui a scuola avevano a che fare tutti i giorni. Non potei fare a meno di ricordarmi di quando, studente all'estero, cercavo di raccapezzarmi tra tagli di carne americani e ricette italiane. Non solo senza Wikipedia da consultare ma senza neppure tutto il World Wide Web, che non era ancora stato inventato. Decisi che il secondo libro della collana avrei potuto dedicarlo alla carne. Dopo tutto, anche se a prima vista può sembrare incredibile, tutti i possibili modi di cottura della carne si basano su pochissimi principi scientifici. Tenendo fede all'impostazione della collana, il libro avrebbe approfondito gli aspetti scientifici ma li avrebbe illustrati con delle ricette. E non essendo un libro di cucina classico non sarei stato costretto a usare solo ricette di pietanze. La carne dopotutto la si utilizza anche per condire la pasta o per preparare brodi. Come nel libro precedente, ho scelto di proposito ricette di base, semplici ma molto dettagliate. Ho cercato di descrivere ogni passaggio scientificamente cruciale. Ma non dovete considerare queste come normali ricette. Dopo tutto questo non è un classico libro di cucina, e io non sono un cuoco. Consideratele piuttosto degli “esperimenti culinari”: applicazioni sperimentali dei principi chimici e fisici illustrati in precedenza. Osservare una bistecca mentre cuoce può offrire molti spunti di riflessione e far scaturire molte domande. Un po’ come guardare le stelle.  Dario Bressanini P.S. Un ringraziamento va anche a mia sorella Marina che ha ideato, plasmato, cotto e fornito molti dei piatti, vassoi e ciotole usati per le fotografie del libro." },
    { "title": "Le etichette \"ma perchè?\". Cioccolato fondente vegano", "text": "Noi siamo quello che non mangiamo, modificando un po’ ciò che diceva il filosofo Ludwig Feuerbach. Negli ultimi anni i regimi alimentari fai da te, non a scopo medico, che si distinguono per l’eliminazione di una classe di ingredienti è esplosa. Alla tradizionale dieta vegetariana in cui si evita di consumare carne e pesce, ma sono permessi alcuni alimenti di origine animale come uova e latte, si sono aggiunte molti altri “mangio senza”, molto spesso in contrapposizione le une con le altre. No lattosio, no carbs, paleo, gluten free, no ogm, no olio di palma, crudismo, no additivi, no cibi raffinati, vegan, no grani moderni e così via. Chi segue molto strettamente i dettami di questa o quella prescrizione diventa spesso parte di un gruppo socialmente ben definito, che contribuisce all’identità di sé, rinforzando la giustezza della propria scelta. Ecco quindi che, appunto, siamo quello che non mangiamo. Quando si creano gruppi di consumatori ben definiti è solo questione di tempo perché il marketing aggiusti il tiro per cercare di raggiungerli, giocando proprio sulla loro identità. La tribù del “no raffinato” e \"no cibi bianchi\" non vuole la farina 00 e lo zucchero bianco? Non c’è problema: pronti per loro c’è la farina di farro, con la sua romantica immagine preindustriale, e lo zucchero mascobado o magari il miele. Un croissant di farina di farro farcito di miele è “più sano” di uno fatto con il grano tenero e la marmellata? No di certo, l’importante però è la “salubrità percepita” ma soprattutto il riconoscere quell’alimento come adatto alla propria prescrizione gastronomica, che a volte sfocia in una vera e propria gastroreligione. Oggi mentre facevo la spesa ho visto un prodotto che mi ha incuriosito. Del cioccolato fondente vegano.  Come sapete i vegani cercano di non consumare prodotti animali di alcun tipo. Quindi niente formaggi o uova, ovviamente, ma anche niente vino trattato con albumina, o liquori e aperitivi di colore rosso se il colorante è l'E120, derivato dalla cocciniglia, un insetto. Alcuni lo fanno per motivi etici, altri perché pensano che questo tipo di alimentazione sia “più salutare”, altri ancora perché “è di moda”. Fatto sta che da un po’ di tempo i cibi “veg” sono diventati comuni sugli scaffali dei supermercati. E con cibi “veg” non intendo ovviamente quelli che sono “naturalmente” privi di prodotti animali: gli spaghetti al pomodoro o aglio olio e peperoncino sono banalmente veg (certo non li dovete spolverare di parmigiano). Sto parlando di cibi che normalmente avrebbero degli ingredienti di origine animale, per esempio il burro o la carne, e che vengono sostituiti in qualche modo con prodotti vegetali. La soia testurizzata al posto della carne,  la margarina (che però spesso non viene chiamata così perché il nome non ha più molto appeal) invece del burro e così via. Questi cibi ovviamente segnalano sulla convezione di essere adatti ai vegani. Ma veniamo al cioccolato. Il cioccolato fondente, a differenza di quello al latte, è normalmente prodotto con zucchero, cacao, burro di cacao, opzionalmente po’ di lecitina di soia, e aromi. Punto. È “naturalmente” e banalmente vegan. Come una mela. Tanto è vero che la mousse di cioccolato fondente e acqua che ho presentato molti anni fa è ormai diventata nota anche come “mousse di cioccolato vegana”. A nessuno verrebbe in mente di mettere l’etichetta “vegan” su una mela. A quanto pare però non tutti sanno di cosa è composto il cioccolato fondente, che a differenza di quello al latte non contiene derivati animali, e quindi l’etichetta “vegan” può servire a far percepire quel prodotto come adatto alla propria tribù gastronomica. C’è qualche cosa di male in questo? Dopo tutto non dice il falso. Però a me suona comunque falsa, come una mela con l’adesivo “vegan”, o una bevanda gassata “senza colesterolo”. E questo segnale di riconoscimento per la tribù viene fatto pagare: 100 g (la tavoletta è da 50 g, la metà delle solite) scontati costano 2,78 euro, pur avendo solo il 58% di cacao.  Il cacao è materia prima pregiata e solitamente più è alta la percentuale di cacao, e si riduce quella dello zucchero, e più costa, a parità di altri fattori. Lo vedete anche dal colore: il cioccolato sotto, senza etichetta vegana ma altrettanto completamente vegetale, è al 70% (con quindi il 30% di zucchero) ed è molto più scuro del cioccolato vegano al 58% di cacao.  L’informazione si paga, sostiene qualcuno. Dopo tutto non siamo nell’information age? Quindi forse si paga la sicurezza che sia veramente vegano. Ecco, questa tavoletta è il simbolo del “non contiene”: senza glutine, no olio di palma, vegan, \"fatto in Italia\" e persino bio. Peccato che se giriamo la confezione e leggiamo gli ingredienti, troviamo in grassetto “può contenere tracce di latte”   . Un avviso comune per segnalare la possibile contaminazione da allergeni quando nello stabilimento di produzione se ne fa uso per altri prodotti ma che mai come in questo caso sembra accompagnato da un ghigno beffardo.  Questo è invece un normale cioccolato al 75% di cacao, senza etichetta veg  Abituatevi a leggere gli ingredienti dei cibi che acquistate! Alla prossima Dario Bressanini" },
    { "title": "Brodo a pressione", "text": "Il brodo, sia esso vegetale, di pollo, di manzo, di cappone o altro, è uno dei compagni inseparabili di ogni cuoco che si rispetti. In molte cucine professionali c’è sempre una grande pentola che borbotta con del brodo in preparazione, e anche nelle cucine casalinghe avere pronto del buon brodo può servire in mille preparazioni. Io spesso ne preparo un po’ in anticipo, specialmente quando mi avanzano delle carcasse di pollo oppure del liquido avanzato da un bollito, lo riduco e lo surgelo nei contenitori per fare i cubetti di ghiaccio, in modo da utilizzarlo quando mi serve, per esempio nei risotti. Preparare un brodo, per esempio di pollo, è facile e nelle versioni più semplici serve solo un po’ di pazienza: pezzi di pollo, ossa, erbe aromatiche e i vostri ortaggi da brodo preferiti, come cipolle, carote, sedano o altro. Tutto nella pentola a sobbollire per 4 o 5 ore. Le lunghe cotture sono necessarie per estrarre tutte le sostanze gustose dai vegetali e dalla carne. La velocità con cui vengono estratti aromi e sapori dipende strettamente dalla temperatura: più è alta e più velocemente avviene il processo. A meno che cuciniate in alta montagna, la temperatura tipica in cottura di un brodo è tra i 90 °C e i 95 °C. È possibile velocizzarne la preparazione portandolo a temperature più alte utilizzando una pentola a pressione. A coperchio chiuso il vapore che proviene dal brodo in cottura non sfugge e si accumula sopra il liquido, aumentando la pressione che può arrivare fino a 2 bar. In queste condizioni l’acqua bolle a temperature molto più alte di quello che farebbe senza coperchio a pressione ambiente, arrivando a circa 120 °C. A temperature così alte i processi di estrazione sono più veloci e serve non più di un’ora per preparare il brodo. Se tuttavia preparate i brodi con i due metodi, avendo cura per confrontarli correttamente di portarli allo stesso volume, per tener conto della diversa perdita di acqua, vi renderete conto che hanno un aroma e un gusto diverso. Spesso la pentola a pressione è percepita solo come uno strumento per cucinare più in fretta. In realtà il prodotto finale è spesso anche diverso dal punto di vista gustativo. A 120 °C non solo l’estrazione procede più velocemente, ma le molecole estratte possono anche reagire in modo diverso. In alcuni casi sostanze aromatiche delicate possono venire distrutte, in altri casi possono trasformarsi in molecole che contribuiscono al gusto finale intensificandolo. In più gli aromi che vengono estratti non sfuggono nell'atmosfera come in una cottura tradizionale ma rimangono imprigionati nella pentola e in parte ridisciolti nel brodo. Quale dei due è più buono? I gusti sono gusti, si dice, e quindi dovrete fare voi la prova. Alcuni cuochi preferiscono la versione con la pentola a pressione che trovano più intensa, con più corpo e più aromatica. Altri la versione classica, per il suo sapore un po’ diverso. Dipende tuttavia anche dal tipo di brodo e dall'utilizzo che se ne vuol fare. Negli ultimi anni sono comparsi sul mercato delle pentole simili a quelle a pressione ma che funzionano al contrario: abbassano la pressione grazie a una pompa invece di innalzarla. Dei ricercatori del centro ricerche della Nestlé di Losanna hanno confrontato un brodo vegetale preparato a 0.48 bar, come se fosse stato preparato a 6000 metri di altitudine, con uno convenzionale e uno preparato nella pentola a pressione. Anche in questo caso il brodo è risultato diverso: il brodo a bassa pressione è risultato più ricco di alcune molecole solforate tipiche delle cipolle e dei porri. Molecole che evidentemente a temperature più elevate vengono distrutte, e queste differenze sono state rilevate anche da un gruppo di assaggiatori. Sui brodi di carne un confronto non è ancora stato fatto. In attesa che questi apparecchi si diffondano provate a vedere se il brodo nella pentola a pressione vi piace di più o di meno di quello convenzionale. E voi, come lo fate il brodo? Che tagli e ortaggi usate? Usate la pentola a pressione? Dario Bressanini Bibiliografia Mougin, Alice, et al. \"Impact of Boiling Conditions on the Molecular and Sensory Profile of a Vegetable Broth.\" Journal of agricultural and food chemistry 63.5 (2015): 1393-1400. Foto: Wikipedia" },
    { "title": "Omeopatia per cani e gatti", "text": "Senza parole.  (Sì, l'effetto placebo funziona anche con gli animali, sui veterinari e sui padroni degli animali. E sì, lo stesso coi bambini) Dario Bressanini" },
    { "title": "L'etichetta di Venere", "text": "La conoscete la storia del riso Venere? Avete presente quel riso nero che ormai da qualche anno  impazza nelle cucine dei grandi Chef, in quelle degli showcooking televisivi e ormai anche nelle cucine degli italiani, spesso spadellato con dei gamberi? Quella del riso Venere è una storia tutta italiana con risvolti commerciali che lo rendono molto invidiato da tutti i risicoltori. Ma è una storia che si ricollega a una discussione che ormai prosegue da tempo nei commenti a vari articoli di questo blog. Sulle etichette, la loro trasparenza e la percezione del pubblico. Tutti argomenti che abbiamo toccato varie volte qui e che interessano noi consumatori. Vi propongo quindi un piccolo estratto dal libro Contronatura, una delle tantissime storie che abbiamo raccontato, per stimolare la discussione sulla trasparenza delle filiere agroalimentari. Il riso venere La nostra inchiesta nel mondo del re dei risi colorati è iniziata, come sempre, in un supermercato. Se un tempo era un prodotto venduto solo in alcuni negozi da gourmet, adesso il Venere si trova dappertutto e in molte forme diverse. Da quello classico che richiede una cottura di 45 minuti circa, a quello parboiled che ha tempi di cottura ridotti comparabili con quelli del riso raffinato, a quello precotto in busta che deve solo essere scaldato, fino a quello con il marchio dei prodotti biologici. Niente di strano, direte voi, non sembra poi così diverso da un Carnaroli venduto da decine o centinaia di produttori differenti, con qualità diverse e prezzi molto variabili. Lo pensavamo anche noi, ma alla prima telefonata fatta per saperne di più abbiamo cambiato idea.  Volevamo conoscere un produttore che lo coltivasse e che ci potesse raccontare la filiera produttiva, dal campo allo scaffale, di questo riso unico. Tra le tante confezioni a disposizione ne abbiamo scelta una prodotta da una piccola azienda agricola. Abbiamo, infatti, imparato durante questi mesi che è difficile ottenere informazioni chiare da grandi marchi e riserie, che comprano il riso dagli agricoltori, lo sottopongono alla lavorazione per togliere la lolla –la parte esterna del risone– per arrivare al riso integrale oppure, proseguendo nella raffinazione, al riso bianco, e lo confezionano pronto per essere consumato. Il pacchetto di riso era contenuto in una bella ed elegante scatola di cartone con una Venere stilizzata. Un riquadro trasparente lasciava intravedere il contenuto: “Riso Integrale Venere. Cuoce in 45 minuti”. Sul retro della confezione, leggiamo: Spesso lo trovate indicato come “riso per risotti”, ma sappiate che ogni volta che fate un risotto con un riso integrale, il vostro blogmaster si sente male   . In fondo alla confezione troviamo i riferimenti del produttore: un’azienda agricola che coltiva e vende riso nel vercellese. Perfetto! Scriviamo una mail per avere informazioni ed eventualmente fissare un incontro, ma la risposta ci stupisce: Facciamo la stessa prova con altre marche, ma otteniamo sempre la stessa risposta. Tutti i produttori che abbiamo contattato comprano il riso da questa “filiera”, lo confezionano e lo rivendono. Ma in che cosa consiste? E chi produce davvero il Venere? Un genetista cinese a Vercelli La storia del Venere inizia in Piemonte, al Centro Ricerche Sa.Pi.Se di Vercelli, nel 1997. Sa.Pi.Se è un’azienda sementiera che vede come soci una manciata di aziende agricole piemontesi e sarde e detiene una buona fetta del mercato sementiero italiano ed europeo del riso. Le varietà prodotte da Sa.Pi.Se sono tra le più coltivate nel nostro Paese. La nascita del riso Venere la si deve a un genetista cinese assunto da Sa.Pi.Se negli anni Novanta che prova a incrociare varietà colorate orientali con varietà locali e ottiene un riso color ebano, profumato, relativamente adatto alla coltivazione in Italia. Adesso il riso nero è un prodotto familiare, si trova sugli scaffali dei supermercati e spopola nei menu dei ristoranti, ma una ventina di anni fa era totalmente sconosciuto. Grazie a un lungo lavoro di marketing e a un grosso investimento in pubblicità, è riuscito a modificare l’opinione dei consumatori. “Le riserie non ci credevano”, ci racconta Massimo Biloni, direttore generale di Sa.Pi.Se e uno dei massimi esperti di riso in Italia. “Per loro il Venere era solo un investimento senza nessun ritorno garantito. Avrebbero dovuto investire molto per comprare macchinari specifici per la lavorazione a fronte di una scommessa. Le indagini di mercato davano risposte negative. Ci abbiamo messo quasi dieci anni a lanciarlo, ma finalmente nel 2007 siamo riusciti ad avere una sessantina di aziende aderenti alla filiera. L’anno successivo abbiamo registrato il marchio, scritto il disciplinare e stipulato i contratti sulle coltivazioni” Biloni ci spiega che “Venere” oltre a essere una varietà registrata e protetta, è anche un marchio registrato, venduto con un sistema che ricorda molto quello del Kamut®. Vediamolo assieme. Dieci, uno, cento Solo dieci produttori, una riseria e un centinaio tra trasformatori e rivenditori. La filiera del riso Venere si potrebbe riassumere così. Solo una decina di aziende agricole, i soci che hanno costituito la Sa.Pi.Se, sono autorizzate a coltivare il Venere. Il raccolto è mandato a un’unica riseria che lo lavora e poi una rete di circa cento aziende (120 al momento della pubblicazione del libro) lo impacchetta e vende. I produttori che abbiamo contattato fanno parte di questa rete di aziende venditrici. È una vera e propria filiera alla quale si aderisce gratuitamente, ma con un contratto e con regole precise. Sa.Pi.Se stabilisce chi può, di anno in anno, coltivare il Venere, stabilisce il prezzo, uguale per tutti -ci assicura Biloni- di acquisto del riso, mentre per quanto riguarda il prezzo di vendita al dettaglio ognuno all’interno della filiera è libero di fare quel che vuole. Possiamo quindi trovare sugli scaffali confezioni di riso Venere con prezzi molto diversi fra loro, anche se la materia prima di partenza è la stessa. Ovviamente questo il consumatore non ha modo di saperlo. Il riso Venere bio La situazione nel caso del riso venere biologico è poi letteralmente unica e paradossale: se andate nei supermercati del biologico troverete più di una marca di riso venere biologico. Ecor, Baule Volante e altri. Con prezzi e confezioni diverse. Peccato che, nel momento in cui scriviamo questo libro, Biloni ci conferma che esiste un solo produttore di riso venere biologico. Tra l’altro è l’unico produttore di Venere che non sia anche un socio della società sementiera. Questa è stata costretta ad appoggiarsi all’esterno perché nessuno dei soci Sa.Pi.Se., gli unici che per ora possono coltivare Venere convenzionale, possiede una certificazione biologica. Insomma,  se volete comperare del riso venere Biologico, acquistate quello a prezzo minore: non sentirete la differenza perché sono tutti coltivati dalla stessa azienda agricola. Un riso da tutelare dalla copia Il Venere è uno dei pochi risi “nuovi” che possa rivendicare con orgoglio il proprio nome. Il tutto senza nemmeno sfruttare leggende fantasiose di improbabili aviatori che si calano in antiche tombe egizie, come ha fatto, invece, Bob Quinn di Kamut International. “Siamo un’azienda sementiera, facciamo varietà nuove. Perché dovremmo nasconderci? È il nostro lavoro ed è la nostra forza” ci dice orgoglioso Biloni. Perché registrare il marchio e la varietà e quindi impedire ad altri di coltivare il Venere? Biloni è chiaro: “Volevamo poter controllare l’intera filiera e tutelare il nostro lavoro.” Il riso integrale, infatti, è germinabile e, a differenza dei risi lavorati, se seminato può dar origine a nuove piante. Chiunque potrebbe prendere un sacchetto di Venere, seminarlo e poi rivenderlo vanificando totalmente i nostri investimenti per produrlo e lanciarlo sul mercato. “Anzi – ci spiega Biloni – quello che succede più spesso è che seminino risi neri di varietà diverse dal Venere e poi li vendano come Venere per sfruttare la nostra scia. Capite che dovevamo tutelarci?”.  Sulla scia del Venere ne sono arrivati altri di risi neri sul mercato. Il Nerone che è molto più nero del Venere o Artemide venduto in eleganti barattoli di vetro o ancora Otello ottenuto da Eugenio Gentinetta e commercializzato come Nero di Lomellina. Insomma, anche se il Venere è il più venduto, c’è spazio anche per gli altri risi neri. La prima reazione che abbiamo avuto di fronte a queste informazioni è stata di fastidio: avevamo comprato molte confezioni diverse di riso Venere con l’idea di confrontarle, per poi scoprire che le uniche differenze consistevano nella confezione e nel prezzo.  Il problema, forse, non sta nel sistema della filiera, ma nell’attuale legge che regola le informazioni che finiscono in etichetta. A noi sembra incredibile che, per esempio, possa comparire come “produttore” uno che produttore non è, ma che si è limitato a comprare il riso sfuso da una riseria e confezionarlo. Perché porta al paradosso del riso Venere biologico: con un solo coltivatore ci sono però venditori diversi a prezzi diversi, senza che il consumatore possa sapere che in realtà è esattamente lo stesso prodotto. Vale per il Venere, ma anche per tutte le altre varietà. Penso che questo possa bastare per stimolare la discussione, ma se volete altri dettagli potete trovarli nel libro. A presto Dario Bressanini" },
    { "title": "Il limoncello trasparente", "text": "Sto scrivendo il secondo libro della collana “La scienza della…”, (dopo la pasticceria questa volta è il turno della carne). Per isolarmi un po’ sono stato in “ritiro” al mare per qualche giorno e sono tornato carico di limoni del giardino. Ho pensato quindi, tra un capitolo sulle marinate e uno sulle costine, di riprendere i miei esperimenti sul limoncello. Quest’inverno vi avevo raccontato come fosse possibile ottenere un ottimo limoncello in una frazione del tempo che si impiega solitamente. Anche solo un paio d’ore. Il liquore ottenuto era di un bel giallo carico, profumatissimo e completamente opaco. Leggendo un po’ in rete ho notato che alcuni considerano l’opacità del limoncello un difetto. A seconda della ricetta a volte viene più o meno opaco, e l’opacità si riduce un po’ con il trascorrere del tempo ma non diviene mai perfettamente limpido. È possibile produrre in casa un limoncello perfettamente trasparente? E sarebbe stato buono come quello che ormai preparo con soddisfazione in una sola  giornata? Adoro le sfide, soprattutto quelle con me stesso. Vi ricordate quando ci ho messo più di un anno per ottenere in casa il sale di Maldon? Questa nuova sfida, produrre un liquore di limone perfettamente trasparente, mi sembrava però più facile perché avevo già una mezza idea di come fare. O meglio, sapevo perché il limoncello che avevo preparato era opaco. Spiegando i misteri della Sambuca e del Pastis vi avevo spiegato come l’opacità di quei liquori mescolati ad acqua era dovuta a delle nanoemulsioni che si formano perché l’alcool etilico puro riesce a sciogliere una quantità maggiore di sostanze organiche rispetto a quelle che possono sciogliersi in una miscela di acqua e alcool. E infatti, come la Sambuca, quando si aggiunge acqua all’estratto alcoolico di limone il liquido diventa opaco perché una parte delle sostanze organiche disciolte forma delle piccolissime goccioline. Non è possibile filtrare un limoncello opaco per renderlo limpido perché le goccioline sono troppo piccole per i normali filtri. L’idea per fare un limoncello trasparente quindi era semplice: le sostanze organiche estratte non devono essere di più di quelle che la miscela acqua/alcool può sciogliere. Il modo più semplice per farlo quindi è, banalmente, effettuare la macerazione non in alcool puro, come nella procedura classica, ma già in una miscela acqua/alcool. In questo modo sono sicuro che non verranno estratte più sostanze di quelle che la miscela può tenere in soluzione. In questo modo dovrei, almeno in teoria, ottenere un limoncello trasparente. Ho pelato dei limoni, sia verdi che gialli  Quante scorze usare? Nella ricetta precedente avevo usato 30 g di scorze per ogni 100 ml di alcool. Qui, per controbilanciare un po’ il fatto che l’alcool viene diluito con l’acqua, ho provato a usare 40 g di scorze ogni 80 g di Alcool etilico. Mi sono chiesto poi quando aggiungere lo zucchero: insieme ai liquidi, nella macerazione, oppure alla fine della macerazione? Lo zucchero potrebbe influire sull’estrazione degli aromi. In che modo però non è chiaro. Potrebbe favorire l'estrazione o ostacolarla, per cui ho deciso di sperimentare entrambi i casi. Nel primo caso la macerazione avverrà solo con alcool e acqua, e lo zucchero verrà aggiunto dopo la filtrazione. Nel secondo le scorze verranno immerse in una soluzione di acqua, alcool e zucchero. Per questo esperimento ho quindi usato 40 g di scorze, 80 g di alcool e 120 g di acqua (in bottiglia con un basso residuo fisso). Nel primo barattolo (A) metto le scorze, l’alcool e l’acqua. Nel secondo (B) metto le scorze, 50 g di zucchero, 80 g di alcool e 120 g di acqua. Poi assaggeremo. Oddio! È (leggermente) opaco! Dove ho sbagliato?  Mumble mumble. Gli ingredienti li ho aggiunti uno alla volta e la leggera opalescenza è comparsa quando ho versato l’acqua. Forse  in quella decina di secondi che sono passati tra l’aggiunta dell’alcool e quella dell’acqua sono state estratte delle sostanze che si sono emulsionate all’arrivo dell’acqua. Per verificare la mia teoria ho sciolto separatamente alcool, acqua e zucchero, scaldando un po’, e solo quando la miscela era diventata limpida l’ho unita alle scorze nel barattolo (C).  Niente torbidità! Quanto tempo lo lascio a macerare? Se, come abbiamo visto usando alcool al 95%, il limoncello è già pronto –e di aroma freschissimo– dopo solo un giorno, aggiungendo acqua l’estrazione dovrebbe rallentare, e quindi sono stato tentato di allungare i tempi. Questi esperimenti sono stati fatti quindi con quattro giorni di estrazione. Allo scadere del quarto giorno ho filtrato velocemente gli estratti usando una tisaniera  Ho aggiunto lo zucchero al campione A e ho imbottigliato. I risultati Ecco qui, da sinistra verso destra, il campione C, il campione A e quello che è avanzato da un limoncello fatto con la ricetta da 3 giorni di macerazione, il limoncello “standard”.  Prima di tutto i confronti tra A, B e C: non ho trovato differenze, anche annusando e assaggiando in cieco, almeno in questo esperimento, quindi l’aggiunta dello zucchero in fase di macerazione o successiva non fa differenza. A e B in quattro giorni di riposo sono diventati un po’ più limpidi di quanto fossero inizialmente, ma non sono diventati perfettamente trasparenti. Guardando la foto il confronto con il limoncello standard mostra chiaramente come il colore di A e C sia molto meno intenso. D’altra parte ce lo aspettavamo, visto che A e C hanno estratto meno sostanze organiche. L'aroma? Il limoncello standard vince nettamente. Più profumato e aromatico. E il sapore? Confrontato con il limoncello standard risulta un poco più amaro, meno aromatico ma più morbido. Evidentemente la miscela acqua/alcool, come già avevamo visto preparando l'estratto di vaniglia, estrae le sostanze in proporzioni diverse rispetto all’alcool puro. Questo confronto però non è rigoroso, sia per la diversa gradazione alcolica e zuccherina sia perché il limoncello standard è stato lasciato maturare per più di un mese, quindi dovrò fare almeno un altro esperimento di controllo, magari variando i tempi di macerazione. Lo scopo di questo esperimento era solo vedere se riuscivo a produrre un limoncello perfettamente trasparente. Però ho dei dubbi che si possa eguagliare il profumo il sapore e l’aroma ottenuto dall'estrazione con solo alcool. È il prezzo da pagare, temo, se volete il limoncello limpido. Io per ora continuo a preferire quello opaco. L'opacità è un pregio, non un difetto! Torno a immergermi nella reazione di Maillard. Alla prossima. Dario Bressanini" },
    { "title": "Ghiaccioli fai da te", "text": "Non c’è niente di meglio, per un rinfresco temporaneo dalla calura estiva, di un bel ghiacciolo. Al limone o alla menta, o il mio preferito, all’anice, nei pomeriggi e nelle serate estive trovo che siano anche più efficaci del classico gelato per alleviare un po’ il caldo. È la consistenza dei ghiaccioli che li rende così efficaci: solidi e duri come il ghiaccio ma cedevoli sotto i denti, è facile riuscire a staccarne un piccolo pezzo che sciogliendosi in bocca dona un rinfresco, seppure temporaneo. La loro particolare struttura è dovuta alle sostanze disciolte nell’acqua.  Quando mettiamo nel congelatore la vaschetta per preparare i cubetti di ghiaccio, piena solo di acqua, otteniamo dei pezzi molto duri che non si spezzano sotto i denti. Il motivo è che state cercando di spezzare un unico cristallo dove le molecole di acqua sono tutte unite in un reticolo cristallino che si estende per tutto il volume. L’acqua di casa contiene delle impurezze e quindi il cristallo ottenuto non è perfetto, altrimenti sarebbe perfettamente trasparente, mentre invece lo è solo in parte, a causa dei sali e dei gas disciolti. Avete mai visto dei ghiaccioli trasparenti? No di certo. E questo perché insieme all’acqua contengono una certa quantità di zuccheri, oltre alle sostanze responsabili dei vari gusti e colori. Sono gli zuccheri disciolti, solitamente saccarosio, glucosio e fruttosio a donare ai ghiaccioli la loro caratteristica struttura. La percentuale di zuccheri varia dal 16 al 20 per cento in peso, come possiamo verificare leggendo le etichette nutrizionali di alcune confezioni.   Vediamo cosa succede quando mettiamo nel congelatore una soluzione di zucchero. Con una presenza così elevata di impurezze le molecole d’acqua non riescono a formare un reticolo cristallino unico. Le molecole di zucchero, molto più voluminose di quelle dell’acqua, non riescono a integrarsi nel reticolo cristallino del ghiaccio. Questo fa si che in realtà si formino tantissimi piccoli cristalli di ghiaccio puro che rimangono separati tra loro da uno sciroppo di zucchero sempre più concentrato, sino a quando, a circa –14 °C, anche lo sciroppo si solidifica, pronto a ridisciogliersi quando toglieremo i ghiaccioli dal freezer. Quando mordiamo un ghiacciolo sfruttiamo la presenza dello sciroppo di zucchero per separare tra loro i piccoli cristalli di ghiaccio. Prepararli in casa è facilissimo, a patto di avere degli stampi adatti, che ormai vendono in qualsiasi supermercato, compresi di stecchini. Poiché la percentuale di zucchero è critica –troppo poco e otterremo un blocco troppo duro, troppo e avremo una specie di sorbetto – i più facili da preparare sono quelli dove congeliamo un infuso pesando accuratamente lo zucchero da aggiungere. Io li preparo facendo bollire dell’anice stellato, o della liquirizia come se dovessi preparare una tisana, aggiungendo poi 22 g di zucchero ogni 100 g di liquido – circa il 18% di zuccheri in peso–. Le possibilità sono infinite e, usando anche le bustine già pronte per tisane e infusi,  potete creare ghiaccioli decisamente inusuali, dal tè verde alla camomilla allo zenzero. Anche i ghiaccioli all’arancia o al limone sono semplici da preparare. L’unica difficoltà è che normalmente non conosciamo il contenuto di zucchero già presente nella frutta. Provate a farli a partire da una confezione di spremuta d’arancia confezionata e venduta negli scaffali refrigerati al supermercato: io la compro quando non ho arance da spremere, oppure per pigrizia. Il contenuto di zucchero approssimativo è riportato sulla tabella nutrizionale. Nel mio caso 10 g ogni 100 ml di succo d’arancia. Per preparare due o tre ghiaccioli aggiungo 100 ml di succo a 100 ml di acqua e sciolgo 30 g di zucchero. L’acqua serve a diluire il sapore troppo intenso della spremuta d’arancia pura. Ricordate che le etichette nutrizionali non sono mai accurate: la legislazione non impone che si debba effettuare un’analisi chimica precisa del contenuto, ma si può far riferimento a delle tabelle precompilate del contenuto chimico medio. Sappiamo tutti che la frutta è più o meno dolce, e quindi più o meno ricca di zuccheri, a seconda sia della varietà che della maturazione. Alla stessa maniera potete utilizzare sciroppi già pronti con un contenuto di zuccheri noto, per esempio alla menta. Io però francamente li trovo quasi sempre di bassa qualità. I ghiaccioli più buoni da preparare però, a mio parere, sono quelli che si ottengono dal succo dei frutti estivi: meloni, angurie, pesche e nettarine. Sono un po’ più laboriosi da fare perché si deve pulire e schiacciare la frutta, che nel caso delle pesche va anche filtrata o frullata per tagliare le fibre, ma il risultato vale l’impegno. Il quantitativo di zucchero da aggiungere dipende dal tipo di frutta e dagli zuccheri già presenti. Nonostante si pensi che la frutta contenga solo fruttosio, dato il nome, in realtà questa solitamente contiene una miscela di glucosio, fruttosio e saccarosio in proporzioni diverse. Poiché la percentuale di zuccheri totali da usare per preparare i ghiaccioli è identica a quella usata per preparare le granite, vi rimando a quell’articolo per i dettagli. Dopo aver preparato lo sciroppo di frutta è tempo di mettere nel freezer. È importante che i ghiaccioli congelino il più velocemente possibile. In questo modo si formeranno dei cristalli molto piccoli, dando una struttura fine al ghiacciolo. Per questo motivo gli stampi migliori sono quelli che si possono adagiare orizzontalmente sul fondo del congelatore, in modo da massimizzare la velocità di raffreddamento. Quando compro dei ghiaccioli artigianali dalla gelateria qui vicino, conservo l’involucro a forma di orsetti e maialini, e li riutilizzo perché posso adagiarli orizzontalmente nel freezer lasciando aperta la parte superiore, in modo da velocizzare la formazione dei cristalli. E poi sono simpatici  Questi ghiaccioli casalinghi vanno mangiati velocemente una volta tolti dal congelatore, perché non avendo gli stabilizzanti che si usano solitamente per quelli industriali si sciolgono più velocemente.   Come vedete gli zuccheri utilizzati industrialmente sono saccarosio, glucosio (che nel settore chiamano ancora con il vecchio nome destrosio) e fruttosio. Lo sciroppo di glucosio-fruttosio altro non è che una miscela di fruttosio e glucosio quasi nelle stesse percentuali, simile come composizione zuccherina al miele e allo zucchero invertito. Buon ghiacciolo a tutti Dario Bressanini" },
    { "title": "Il pH dell’acqua (alcalina) spiegato semplice", "text": "H2O è forse l’unica formula chimica ad essere conosciuta praticamente da tutti. La molecola d’acqua, una sorta di icona della chimica. Due atomi di idrogeno legati a un atomo di ossigeno. Immaginiamo ora di prendere un bicchiere e riempirlo d’acqua. Poiché le molecole sono oggetti piccolissimi il nostro bicchiere ne conterrà un numero pazzescamente grande, che possiamo scrivere con un 10 seguito da 24 zeri. I chimici spesso disegnano le molecole d’acqua con una forma simile al faccione di topolino, come quelle che vedete qui.  Questa è acqua purissima perché, come vedete, non si sono altre cose. Solo grandi faccioni di topolino. Una legge di natura però fa si che, inesorabilmente, alcune delle molecole presenti si spezzino formando due altre specie: H+ e OH−. I chimici li chiamano ioni perché hanno una carica elettrica, simboleggiata dai segni più e meno scritti sopra. In pratica uno dei due idrogeni dell’acqua si stacca ma senza portarsi dietro il suo elettrone, diventando uno ione idrogeno, lasciando l’ossigeno legato all’altro idrogeno con un elettrone in più. Solo un piccolissimo numero di molecole d’acqua però, una ogni 555 milioni di molecole a temperatura ambiente, si dissocia, e non è possibile in alcun modo aumentare o diminuire contemporaneamente il numero di H+ e OH−­ presenti. In nessun modo.  È però possibile aumentare il numero di ioni idrogeno a discapito degli OH−­ o viceversa. Il pH, una grandezza che potete leggere sull’etichetta delle acque in bottiglia, misura quanto gli ioni H+ e OH− sono sbilanciati. All’acqua pura, che non contiene altre sostanze neanche in tracce e che quindi ha lo stesso numero di H+ e di OH− , viene assegnato un pH pari a 7 e si dice che è neutra. Se il numero di ioni idrogeno aumenta il pH diminuisce, andando verso lo zero, e l’acqua diventa acida. Viceversa se il numero di ioni H+ diminuisce l’acqua diventa alcalina e il pH aumenta. Le leggi fondamentali della chimica prevedono che il numero di H+ moltiplicato per il numero di OH−­ debba rimanere costante. Non possiamo variare le due specie a nostro piacimento. Per semplificare supponiamo che il prodotto dei due tipi di ioni debba dare sempre il numero 36 ogni mille molecole presenti. Se abbiamo acqua pura avremo sei H+ e sei OH−­, e il resto molecole indissociate: 6*6=36 e il pH è neutro. Se in qualche modo in soluzione sono presenti solo quattro H+ allora le leggi fondamentali della chimica impongono che siano presenti nove OH−­, 4*9=36. Se invece ci sono nove H+ allora possono essere presenti solo quattro OH−­ e il pH sarà acido. Gli H+ sono solo tre? Allora ci saranno dodici  OH− e il pH si sposta verso valori alcalini.  Una seconda legge di natura però stabilisce che l’acqua debba sempre essere elettricamente neutra: il numero di cariche positive e negative deve sempre essere uguale. Quindi se ci sono quattro H+ e nove OH− servono altre cinque cariche positive. Se leggete l’etichetta di un’acqua in bottiglia vedrete che sono presenti anche altri ioni positivi, ad esempio lo ione sodio, Na+, lo ione potassio, K+, o lo ione magnesio Mg++ che ha due cariche positive.  Per bilanciare le cariche elettriche possiamo aggiungere per esempio cinque ioni Na+ ottenendo di fatto una soluzione diluita di soda o idrossido di sodio. Se invece servono delle cariche negative queste possono venire per esempio da ioni cloro, Cl−, ottenendo una soluzione diluita di acido cloridrico.­ Mettendo altri ioni posso avere delle soluzioni più o meno acide o più o meno alcaline.  Un’acqua con un pH non neutro deve necessariamente contenere altre sostanze e non può essere pura. Potete facilmente rendervene conto guardando le etichette delle acque in bottiglia in vendita. Quasi sempre hanno un pH leggermente alcalino, proprio dovuto agli ioni disciolti.  Come curiosità sappiate che l’acqua perfettamente pura, che come ho spiegato sopra ha un pH teorico pari a 7, in realtà esposta all’anidride carbonica presente nell’aria ne assorbe un po’ diventando leggermente acida, come succede alle acque povere di ioni.  Ma non temete la debole acidità, il vostro stomaco contiene acido cloridrico a pH circa 1! Ma allora cos'è \"l'acqua ionizzata alcalina\"? Da alcuni anni sono in commercio degli apparecchi elettrici per uso domestico, spesso molto costosi, anche migliaia di euro, che producono “acqua ionizzata alcalina” a partire dall’acqua potabile dell’acquedotto. Questi apparecchi sfruttano la corrente elettrica per separare gli ioni H+ presenti dagli OH−. Il termine “acqua ionizzata” ha poco senso, come ho spiegato sopra, perché l’acqua è sempre elettricamente neutra, qualsiasi sia il pH, e nessun chimico degno della sua laurea userebbe il termine “acqua ionizzata” parlando di una soluzione acida o alcalina. Se volete significa solo che l’acqua non è pura ma che vi sono disciolti degli ioni e altre sostanze, come in qualsiasi acqua, in bottiglia o del vostro rubinetto. E quando acquistate dell’acqua deionizzata, magari da mettere nel ferro da stiro, significa che sono stati tolti gli ioni presenti. Ma in più, per alterare il pH dell’acqua, questi apparecchi hanno bisogno, come abbiamo visto, di aggiungere altri ioni, come sodio o calcio, perché non è possibile avere in un bicchiere d’acqua solamente degli ioni OH− senza che vi siano delle cariche positive per controbilanciare la carica elettrica. E come ho spiegato prima, partendo da acqua perfettamente pura, è impossibile creare uno sbilanciamento di ioni  H+ e OH−. Quindi, o gli ioni minerali sono già presenti nell’acqua di partenza in quantità sufficiente oppure arrivano dalle cartucce o dai filtri che si devono acquistare periodicamente. Ma sempre Na+, Ca++, Mg++ e compagnia sono. Quindi, se proprio volete bere acqua alcalina (e vedremo la prossima volta se ha senso), potete semplicemente sciogliere in un bicchiere d’acqua un po’ di bicarbonato di sodio: un vecchio rimedio della nonna a un costo notevolmente inferiore a qualsiasi apparecchio. Migliaia di euro contro pochi euro per un chilo di bicarbonato di sodio o di carbonato di magnesio, se volete evitare il sodio. Alla prossima Dario Bressanini" },
    { "title": "Zuccheri, ma dalla frutta. Ah beh, sì beh", "text": "Quando bevete un bicchiere d’acqua, dalla bottiglia o dal rubinetto, vi siete mai soffermati a chiedervi da dove provengono le molecole d’acqua? Certo, dalla fonte pinco pallino o dall’acquedotto della vostra città, ma io intendo proprio l’origine prima, da cosa e dove sono state prodotte. Se la domanda vi sorprende pensateci un attimo: una delle molecole che state bevendo potrebbe essere stata prodotta migliaia o milioni di anni fa in un incendio di una foresta, quando l’ossigeno dell’atmosfera si è combinato con il legno bruciandolo. Un’altra potrebbe essere stata prodotta solo qualche mese fa in una industria chimica dove dell’acido ha reagito con qualche sostanza alcalina. Anche voi in questo momento state producendo molecole d’acqua che non esistevano un minuto fa, metabolizzando gli zuccheri della vostra colazione. E queste stesse molecole d’acqua magari domani o fra un anno verranno assorbite da un fiore che le distruggerà facendole reagire con l’anidride carbonica e liberando ossigeno che forse a sua volta verrà, chissà quando, riutilizzato per produrre acqua o chissà cos’altro. La vita di una molecola d’acqua può essere lunghissima e ricordo ancora quando, all’Università, il mio Prof. di Fisica (Ettore Fiorini) un giorno ci stupì tutti dimostrando che statisticamente noi dovevamo avere in corpo molecole d’acqua “appartenute” (possiamo dirlo?) a Giulio Cesare. O forse era Newton. Sono sicuro che pochi tra voi avranno avuto questi pensieri –lo ammetto: da nerd –, ma non preoccupatevi perché ai fini della vostra bevuta il tutto è assolutamente irrilevante. L’origine di una molecola d’acqua, e il suo successivo viaggio, non ne cambia le proprietà, che dipendono solo ed unicamente dalla struttura chimica: H2O, e non importa da dove arrivino l’ossigeno e l’idrogeno. E come abbiamo già detto varie volte qui sul blog questo vale per qualsiasi molecola. Qualche tempo fa al supermercato ho visto in vendita questi prodotti  “Destrosio d’uva”, “Fruttosio d’uva” e “Zucchero d’uva”. Il destrosio è il nome commerciale del glucosio. È la prima volta che trovo, in un comune supermercato, il glucosio, che a volte per fare i miei esperimenti compro nei negozi di fitness. Una buona notizia per tutti coloro che mi chiedevano dove trovarlo. Il fruttosio è solo fruttosio mentre lo “Zucchero d’uva” è una miscela in parti uguali dei primi due, quindi uno zucchero invertito in polvere invece che in sciroppo. Perché ve ne parlo? Perché le confezioni basano il loro suggerimento d’acquisto proprio sulla provenienza, come se il fruttosio estratto dall’uva fosse in qualche modo diverso da quello prodotto in altra maniera (solitamente a partire dal glucosio prodotto dall’amido). “L’unico fruttosio cristallino puro dalla frutta!” recita la confezione, il che è sicuramente vero. Tutta la frutta contiene, in percentuali diverse, glucosio, fruttosio e saccarosio ma nell’uva il saccarosio è praticamente assente. È necessario un gran lavoro di purificazione (vogliamo dire “raffinazione”?) per separare il fruttosio dal glucosio dal resto, con un costo che rende il processo produttivo meno vantaggioso rispetto a quello che parte dall’amido. È per questo che praticamente nessuno lo fa: tanto l’origine del fruttosio, o del glucosio, non importa un fico secco, esattamente come per le molecole d’acqua che bevete. Chi pagherebbe molto di più per un prodotto assolutamente identico nelle sue proprietà chimiche, nutrizionali e salutistiche? Beh, in realtà evidentemente ora un mercato c’è, visto che è in vendita. Il messaggio ammicca alla “naturalità” dello zucchero, anche se scientificamente non ha senso, con quel “Per una dolcificazione buona e naturale” sul retro.  E per distanziarsi ulteriormente spicca davanti quel “100% di origine naturale, 100% da uva no OGM”. Notate che l’uva OGM neanche esiste e che quindi lo slogan è come minimo subdolo se non fuorviante, nonostante non dica il falso.  E se del fruttosio si esalta sul fronte della confezione il basso indice glicemico, sul retro si smorza scrivendo che “l’indice glicemico fornisce una informazione parziale relativa alla risposta glicemica nel sangue, a parità di carboidrati assunti, e non intende delineare aspetti di più ampia salubrità dell’alimento”. Insomma, di quel valore non ce ne facciamo granché, a meno di avere particolari condizioni di salute e che venga prescritto da un medico.  Notate che, dal punto di vista comunicativo, non viene suggerito esplicitamente che il fatto di avere un basso indice glicemico sia una cosa positiva, o negativa, o irrilevante. Starà alla mente del possibile consumatore fare i collegamenti. Ovviamente del glucosio non potevano scrivere “ALTO indice glicemico” perché non lo comprerebbe nessuno, quindi in questo caso mettono “ENERGIA istantanea”, che è poi la stessa cosa.  Ma quanto costa questo fruttosio “d’uva”? Ben 18.60 euro al kg, più del quadruplo di altre confezioni che, lo ripeto, contengono esattamente lo stesso prodotto.  Quando scrivo questo tipo di articoli c’è sempre qualche lettore che, più o meno velatamente, si infastidisce di questa mia visione materialista e riduzionista estrema del cibo, da “arido manichino del sapere scientifico”, per usare una frase di moda Da parte mia non ho alcun problema se qualcuno insieme al cibo vuol comprare emozioni, ricordi e suggestioni. Né lo biasimo se subisce il fascino del \"naturale\", nonostante sia spesso solo una supercazzola. L’importante è che il meccanismo di marketing sia palese e che si sappia che a fronte del (caro) prezzo che si sta pagando non corrisponde una differenza misurabile del prodotto. A presto Dario Bressanini" },
    { "title": "Non esiste la molecola di olio di palma. Ovvero gli oli spiegati dall'inizio. (1)", "text": "Nel corso degli anni abbiamo dedicato tanti articoli qui sul blog agli zuccheri. Abbiamo parlato di saccarosio, di glucosio, di fruttosio, e di tutti quegli sciroppi che ora sono tanto di moda, come quelli d’acero o di agave, e persino del miele, spiegando come alla fine siano composti sempre dagli stessi zuccheri semplici, e quindi nessuno sia da santificare e siano invece tutti da ridurre nella dieta occidentale moderna. Mi sono reso conto che anche sui grassi e gli oli alimentari la confusione è sovrana per cui ho deciso di iniziare una (lunga) serie di articoli che spieghi, poco alla volta, i fondamenti chimici, le proprietà, le applicazioni, le curiosità e le bufale dei grassi che consumiamo tutti i giorni. L’occasione mi viene anche dal fatto che in questo periodo sto preparando le lezioni del corso di Chimica e Tecnologia degli Alimenti per i miei studenti di chimica. Ho pensato quindi, a mano a mano che preparo il materiale, di presentarne qui, nei prossimi mesi, una versione semplificata. Iniziamo quindi con i fondamentali, sfruttando in parte delle slide che ho preparato in occasione di un convegno sull’olio di palma che si è tenuto al Salone del Gusto di Torino qualche giorno fa. Parleremo più avanti dell’olio di palma, non temete, così come dell’olio di cocco, dei vari oli che di volta in volta vengono presentati come un toccasana oppure un veleno. Parleremo delle margarine, dei grassi idrogenati e di quelli trans. Parleremo di omega tre e di omega sei, di girasoli che si credono olivi, di estrazione di oli vegetali, e di un sacco di altre cose. Ma partiamo dall'inizio. Oli sostituibili Lo diamo talmente per scontato che non ce ne accorgiamo neppure ormai: in molte ricette gli oli sono in larga parte, ma non sempre, sostituibili. Se dovete preparare una maionese potete usare dell’olio di semi di girasole oppure dell’olio d’oliva o magari dell’olio di semi di mais. Potete fare un soffritto con il burro oppure, anche se sarà un po’ diverso, con l’olio extravergine di oliva. In una torta potete sostituire il burro con la margarina o tentare col burro di cacao. Se vi soffermate un attimo a pensarci la cosa è piuttosto sorprendente, soprattutto se pensiamo che possiamo estrarre degli oli da semi e frutti molto diversi tra loro.  Qui abbiamo delle arachidi, delle olive, un avocado, e delle noci macadamia, ma l’elenco dei vegetali da cui si estrae l’olio è lunghissimo. Se in una ricetta sono previste delle olive e non le avete, non potete certo sostituirle con delle arachidi o con un avocado. Se state preparando il guacamole e non avete a disposizione un avocado, non potete utilizzare al suo posto del mais o della soia. In altre parole i frutti o i semi di provenienza degli oli non sono liberamente sostituibili in una ricetta, mentre lo sono, con qualche eccezione, i grassi che ne vengono estratti. Come mai? Questa è la domanda a cui cercherò di rispondere in questo primo articolo: come mai in larga misura gli oli sono sostituibili nelle ricette? La molecola di olio di oliva Il motivo è che non esiste, come magari a volte si pensa, la “molecola di olio di oliva”, così come non esiste la “molecola di burro”, o di olio di palma. Tutti gli oli e i grassi alimentari contengono, in percentuali diverse, sempre gli stessi acidi grassi, legati nei trigliceridi. Questo è il concetto fondamentale attorno a cui ruota questo primo articolo. Probabilmente questi nomi li avete già sentiti leggendo le vostre analisi del sangue o qualche opuscolo sui cosmetici o sui saponi. Prima di continuare devo fare una precisazione: nel linguaggio parlato distinguiamo spesso i grassi dagli oli. Lo strutto è un grasso mentre l’olio di oliva, beh, è un olio. Dal punto di vista chimico però non c’è differenza: semplicemente chiamiamo oli quei grassi che sono liquidi a temperatura ambiente. Quale sia la temperatura ambiente però dipende da dove vivete: ai tropici fa molto più caldo che a Trento e un grasso liquido in Nigeria può essere semisolido da noi. Useremo quindi i termini “olio” e “grasso” indifferentemente. Che cos’è un trigliceride Un trigliceride è una molecola che viene prodotta da piante e animali, compreso l’uomo, allo scopo di immagazzinare i grassi.  Nel disegno vedete un tipico trigliceride. Disegnata in rosso c’è la molecola della glicerina, o glicerolo come diciamo adesso noi chimici, a cui sono legati tre “bastoncini”: i cosiddetti acidi grassi. A seconda di quali acidi grassi attacchiamo alla glicerina abbiamo dei trigliceridi di forma diversa. Tutti i grassi alimentari sono composti in grande maggioranza da trigliceridi contenenti sempre una miscela di acidi grassi. Sempre gli stessi ma in percentuali diverse.  Tenete presente che i trigliceridi non hanno alcun sapore e che quando state gustando, per esempio, un olio extravergine di oliva, state in realtà assaggiando il sapore delle varie sostanze disciolte. Visto che i trigliceridi non sanno di niente, il sapore di un olio dipende esclusivamente da quella piccola percentuale di altre sostanze che può essere presente, e che può essere lasciato, come nell’olio extravergine di oliva, oppure, come per esempio nell’olio di soia, eliminato nella fase di produzione perché non troppo gradevole. Parleremo più avanti di questa percentuale di sostanze, piccola in peso ma estremamente importante per il gusto e le proprietà nutrizionali. Oggi ci concentriamo sui trigliceridi che rappresentano la quasi totalità delle molecole presenti in un olio. Esistono vari tipi di acidi grassi e alcuni nomi li avete sicuramente già sentiti, come “acido oleico” o “acido palmitico”. I chimici li classificano, a seconda della loro forma, in “saturi”, “monoinsaturi” e “poliinsaturi”. Ora non ci interessa la loro struttura chimica, sappiate che quelli saturi –ve ne sono vari– li potete immaginare come dei bastoncini diritti, di lunghezza diversa. Qui nel disegno vedete l’acido stearico.  Abbiamo poi i monoinsaturi, come l’acido oleico contenuto in grande quantità nell’olio di oliva. Non è più un bastoncino dritto ma ha una piegatura. Anche di acidi monoinsaturi ve ne sono vari: la piegatura può essere in posti diversi, i due segmenti possono essere più o meno lunghi, ma sono tutti accomunati da una singola piegatura. Poi ci sono i cosiddetti acidi poliinsaturi, come il linoleico e l’arachidonico che, via via, hanno più piegature e sono sempre meno dritti. Questa caratteristica geometrica è alla base del fatto che se un grasso è liquido a temperatura ambiente allora ha una maggioranza di acidi grassi insaturi, (mono o poli). Quasi tutti i grassi vegetali, ma non tutti, hanno questa caratteristica, così come è raro, ma ci sono, trovare dei grassi di origine animale che hanno questa caratteristica. Come per esempio l’olio di pesce.  La classificazione “vegetali=insaturi=liquidi” e “animali=saturi=solidi” è quindi una semplificazione non sempre valida. Tutti gli oli contengono sempre una miscela di acidi grassi saturi, di acidi grassi monoinsaturi e di acidi grassi poliinsaturi. Sempre. Questa è l’etichetta di un olio di girasole: come vedete su 92 g di grassi ve ne sono 11 di acidi grassi saturi, i monoinsaturi sono 26 g e 55 g sono di grassi poliinsaturi.  A volte, a seconda delle applicazioni, per discutere delle proprietà di un olio è sufficiente sapere quanti saturi/monoinsaturi/poliinsaturi sono presenti. Altre volte invece, come vedremo, è necessario andare più nel dettaglio. Se i grassi alimentari hanno una prevalenza di acidi grassi saturi, allora sono solidi o semisolidi. Il che vuol dire che in gran parte i trigliceridi avranno attaccato dei bastoncini diritti che, come dei mattoncini del lego, si riescono a impilare più facilmente rispetto a quelli con una o più piegature. Questo è il motivo principale per cui i grassi saturi hanno un punto di fusione più alto: se non hanno piegature si impaccano molto meglio ed è più facile formare dei solidi. Grassi solidi sono per esempio il burro, il burro di cacao, l’olio di cocco e l’olio di palma (quello rosso nella foto).  Questi ultimi due si chiamano oli anche se sono solidi o semisolidi, e credo che questo abbia influito non poco a generare confusione. Li avessero chiamati “burro di palma” e “burro di cocco”, così come c’è il “burro di karitè” e quello di cacao, forse ci sarebbe stata meno confusione. Vediamo ora la composizione in acidi grassi saturi, monoinsaturi e poliinsaturi dei principali oli alimentari, tenendo presente che i valori numerici sono solo indicativi, dato che possono variare un po’ a seconda del luogo di produzione e da altri fattori. Fatto 100 il contenuto di grassi di un olio, la barra rossa rappresenta i grassi saturi, quella gialla i monoinsaturi –tipicamente l’acido oleico– mentre quella azzurra i poliinsaturi.  Prima di tutto notate come tutti gli oli –anche l’olio di oliva, certo– contengano una certa quantità di grassi saturi. Ammesso e non concesso che abbia senso evitare totalmente i grassi saturi nella dieta, questo è impossibile perché sono presenti in ogni olio. In realtà anche loro sono utili al nostro corpo e il problema, come al solito, è di evitare gli eccessi. Dove troviamo la barra rossa più lunga? Nell’olio di cocco, con il 92%, seguito dal burro, con il 66%, dal burro di cacao con il 62%, e dall’olio di palma, con il 52%. Si capisce quindi come, almeno per alcune applicazioni tecnologiche e gastronomiche, questi oli siano in gran parte sostituibili l’uno con l’altro, e che quindi l’olio di palma, dato che se ne parla molto ultimamente, solitamente non è un sostituto dell’olio di oliva, che ha il 75% di grassi monoinsaturi, ma viene usato soprattutto dove servono dei grassi saturi. Se vogliamo preparare della pasta frolla, e qui parlo da buongustaio e non da chimico, usiamo del burro per farla, un grasso saturo e solido, e non l’olio di oliva. Ve la mangiate voi la pasta frolla con l’olio di oliva. Certo, esistono persino i frollini all’olio di oliva, magari con farina integrale e zucchero di canna, ma sono un’altra cosa, un altro campionato, come si dice Insomma, non c’è molto da stupirsi se in molti frollini troviamo tra gli ingredienti l’olio di palma: il motivo è questo, la sua composizione prevalentemente satura –un po' meno del burro–, e non dobbiamo neppure andare a vedere quali acidi grassi sono presenti perché basta la quantità di grassi saturi e il fatto che, per tutta una serie di motivi tecnologici, il grasso in questo caso deve essere solido (perché deve ricoprire i granuli di amido, non deve irrancidire velocemente, si deve fondere in bocca e altri motivi). Alla fine si usa l’olio di palma perché è un sostituto meno costoso del burro. Ora le aziende, dato il cattivo nome che ormai si è fatto l’olio di palma, stanno rapidamente sostituendolo con altri grassi, con più o meno difficoltà a seconda del prodotto. Ma di questo parleremo più avanti. Per ora abbiamo già messo fin troppa carne al fuoco. Prima di salutarvi vi ricordo questi tre appuntamenti: Sabato 8 ottobre, alle ore 10, sono a Napoli per la manifestazione Futuro Remoto, a tenere una conferenza. Il 5 novembre sarò al Festival della Scienza di Genova a presentare il mio nuovo libro: La scienza della carne. Sabato 12 e Domenica 13 Novembre invece sarò a Cagliari, al festival della scienza. A presto Dario Bressanini" },
    { "title": "Quel mostro genetico chiamato frumento", "text": "Quando si parla di biotecnologie in campo agrario, uno degli aspetti che più ne ostacola l’accettazione, almeno a livello psicologico, è la capacità di trasferire geni tra specie diverse creando incroci ritenuti “impossibili” in natura. “Contro natura”. Non tutti sanno però che è proprio grazie ad un meccanismo simile se possiamo avere il nostro pane quotidiano, per non parlare della pasta. Dovete sapere infatti che il grano tenero con cui facciamo il pane e il grano duro con cui produciamo la pasta, ma anche molti grani «minori» che si trovano quasi solo nei supermercati del \"naturale\", sono parte di un unico albero genealogico, nipoti odierni di un’evoluzione genetica iniziata più di 300.000 anni fa che, partendo da un progenitore selvatico, ha mescolato e aggiunto via via interi genomi appartenenti a specie diverse, generandone di nuove.  La “mezzaluna fertile” è la regione che comprende, al giorno d’oggi, Israele, la Giordania, il Libano, la Siria occidentale, parte della Turchia e si estende, tra il Tigri e l’Eufrate, in Iraq e nell’Ovest dell’Iran. Qui, 12.000 anni fa, un piccolo gruppo di uomini ha iniziato a domesticare specie vegetali selvatiche. Questo processo, relativamente breve, di selezione artificiale ha trasformato il pianeta in un enorme esperimento evoluzionistico di adattamento, selezione e speciazione. Ma ha anche reso le piante dipendenti dall’uomo, capaci di sopravvivere solo se coltivate in condizioni controllate. La domesticazione infatti è uno dei primi atti «contro natura» che la nostra specie abbia compiuto. Domesticare piante e animali selvatici significa privilegiare i caratteri utili all’uomo (come, per esempio, la grandezza di semi e frutti nelle piante o la docilità nel caso degli animali) eliminando quei caratteri che permettono loro di vivere allo stato selvatico. Domesticare, di fatto, vuol dire appiattire la variabilità genetica: per esempio nei vegetali si sono privilegiati i caratteri, e quindi i geni, legati al sapore che l’uomo ritiene gradevole, eliminando i geni responsabili della produzione di sostanze sgradevoli o tossiche che però spesso avevano la funzione di allontanare i parassiti e gli insetti in una sorta di guerra chimica «naturale». Una pianta che non riesce più a sopravvivere in natura è “naturale”? La famiglia dei grani La storia dei grani, molte specie diverse del genere Triticum, è affascinante. Tutto ha inizio nella zona montuosa del Karacadag, nel sudest della Turchia con due specie selvatiche, il Triticum boeoticum e il Triticum urartu. Circa 10.000 anni, i nostri avi domesticarono il T. boeoticum dando vita alla specie che è tornata in auge negli ultimi anni tra gli appassionati di panificazione: il T. monococcum chiamato comunemente farro monococco. Ben prima dell’invenzione dell’agricoltura, tra i 300.000 e i 500.000 anni fa, l’altra componente selvatica della famiglia dei Triticum, il T.urartu, subiva un evento genetico che, se pensiamo semplicisticamente alle specie viventi come entità immutabili, non sarebbe mai potuto avvenire. Il suo intero genoma si è fuso con quello di una graminacea, un'erbaccia, la Aegilops speltoides, per generare il Triticum dicoccoides o farro selvatico: una nuova specie selvatica che conteneva tutti i geni di entrambi i donatori e il doppio dei loro cromosomi. Questo farro selvatico cresce ancora spontaneo in Israele, Turchia e altri paesi. La loro è stata una fusione «contro natura», inusuale per due motivi: il primo è che coinvolge membri non solo di due specie diverse, ma addirittura di due generi differenti – come se fosse un incrocio tra un gatto e un cavallo – il secondo è perché A. speltoides dona interamente il suo genoma a T. urartu  e non solamente la metà, come in un comune incrocio sessuale tra membri della stessa specie. Dall’unione nasce il farro selvatico o T. dicoccoides, una nuova specie con il doppio dei cromosomi dei genitori. Loro avevano due copie per ogni cromosoma, proprio come noi esseri umani, erano cioè diploidi, mentre lui di copie ne ha quattro per ogni cromosoma, quindi è \"tetraploide\". Anomalie nel numero di cromosomi negli animali portano generalmente alla morte o allo sviluppo di gravissime malattie, mentre per le piante sono abbastanza comuni. Anzi, in natura questo tipo di modifica genetica genera spesso nuove specie. La selezione graduale del farro selvatico  generò, circa 10.000 anni fa, il Triticum dicoccum, il farro coltivato, il grano principale dell’agricoltura del neolitico. Usato per fare pane e birra, questo farro era il grano dei faraoni e degli antichi romani. Una serie di mutazioni genetiche casuali seguite da selezioni hanno trasformato il farro in altre specie tra cui la più importante per noi italiani è sicuramente il grano duro, il Triticum durum con cui produciamo la pasta. La nascita di una nuova specie Circa 8000/9.000 anni fa, nella regione compresa tra l’Armenia e il Sudovest del mar Caspio, avvenne un secondo evento genetico “impossibile”: il T.dicoccum inglobò completamente il genoma di un’altra pianta erbacea, l’Aegilops tauschii, per generare il Triticum spelta, o farro spelta. In seguito, anche se i dettagli sono ancora da definire, una serie di ulteriori modifiche genetiche ha portato al nostro amato Triticum aestivum: il grano tenero con cui facciamo il pane e la pizza. È stato proprio il genoma donato da A.tauschii a migliorare le qualità panificatorie della farina di frumento tenero, e ha anche permesso la coltivazione in climi più freddi e più a nord, tant’è che ancora oggi il frumento tenero migliore arriva propri dai climi più freddi. Il frumento tenero è un esaploide, ha cioè sei copie di ogni cromosoma, provenienti dalle tre specie diverse che lo hanno generato.  Provate a pensare a cosa voglia dire avere sei copie di ogni cromosoma, è come se noi (diploidi) invece di averne 46 ne avessimo tre volte tanto, cioè 138: saremmo dei mostri. Mentre il grano tenero non sembra soffrire particolarmente dell’anomalia genetica. Il frumento tenero quindi, a differenza del frumento duro, non ha un corrispondente selvatico diretto e per questo ha una biodiversità estremamente ridotta. Con i suoi 95.000 geni e il triplo del numero dei cromosomi delle due specie selvatiche di Triticum da cui tutto era partito, è un vero e proprio mostro genetico, certo simpatico come quelli di Monsters&amp;Co, che nel corso della sua evoluzione ha inglobato, con un atto «contro natura», interi genomi di piante non solo di specie diverse ma anche di genere diverso. Naturale o contro natura? Nel libro Contro natura abbiamo raccontato questa storia, come molte altre, per mostrare come il concetto di “naturale” sia solo una costruzione culturale. Rassicurante a volte, certo, e per certi versi spesso comoda, ma pur sempre una costruzione umana che semplifica, a volte troppo, la complessità dell’agricoltura. Queste storie servono anche a mostrare come la nostra concezione delle piante che mangiamo sia profondamente semplicistica: siamo un po’ tutti creazionisti e “fissisti” da questo punto di vista, immaginando specie viventi che rimangono fisse e immutabili dal giorno della loro creazione. Le cose in realtà sono più complicate, e l’agricoltura stessa è una storia di geni che girano, si scambiano, mutano, saltano specie, si fondono e così via. Non conosceremo mai i dettagli dell’unione che ha generato il frumento tenero, ma da qualche parte vicino al Mar Caspio, a fianco di un campo coltivato a farro dicocco vi erano campi incolti dove tra le erbe selvatiche cresceva A. tauschii. Forse questa unione contro natura era già avvenuta altrove in precedenza, ma furono quegli ignoti coltivatori a notare alcune spighe diverse, a prendersene cura e a riprodurle lentamente. Il fatto che in natura non esista il frumento tenero selvatico, che contenga geni di tre specie diverse, e che sin dalla sua genesi sia il frutto dell’intervento umano, che ha poi plasmato il suo genoma nel corso dei millenni per renderlo sempre più utile, ma incapace di sopravvivere autonomamente, dovrebbe far riflettere sulla corsa al «cibo naturale», dove con questo termine si intende, in modo un po’ confuso, un alimento che non ha subito manipolazioni o interventi umani. Alla prossima Dario Bressanini P.S. Questo articolo, così come il frumento, è nato da una fusione di un articolo apparso su Le Scienze n. 552 di Agosto 2014 con il quarto cromosoma (a.k.a. \"capitolo\") del libro Contro natura, nella cinquina finalista del prestigioso premio letterario Galileo per la divulgazione scientifica " },
    { "title": "Un culatello ci ucciderà? Comunicare il rischio", "text": "Mangiare è una faccenda pericolosa, come amo sempre ricordare. E periodicamente arrivano delle notizie che ce lo ricordano. Ormai lo sapete: lo IARC, l'Agenzia Internazionale per la Ricerca sul Cancro, un organismo parte dell'OMS, ha inserito ufficialmente le \"carni trasformate\" nella categoria cancerogene, e le \"carni rosse\" nella categoria probabili cancerogene.  Per \"carni trasformate\" si intendono i salumi di qualsiasi tipo, i wurstel, le salsicce, la carne salata e affumicata e così via, indipendentemente dal tipo di trattamento subito. Per \"carni rosse\" invece, nel linguaggio medico (diverso da quello gastronomico), si intendono carni di mammiferi, quindi manzo, maiale, agnello, cavallo, cervo e così via. Non importa se siano da \"allevamenti felici\" o industriali, che mangino erba o soia. Sia sui giornali che sui social network si possono leggere le reazioni più disparate. Da chi spara in home page che \"la carne è cancerogena\", cosa errata perché qui si sta parlando solo di carne rossa, mentre il consumo di carni bianche come il pollo non sembra essere correlato allo sviluppo di tumori, a chi invece tenta comunque una difesa di ufficio dei salumi italiani e della carne, facendo dei distinguo privi di validità sulla qualità degli allevamenti o sul contenuto o meno di conservanti. Chi trova giusto accostare il consumo di pane e salame con l'amianto o il fumo di sigaretta, in modo da scoraggiarne comunque il consumo perché \"il fine giustifica i mezzi\", e chi invece minimizza dicendo che tanto di qualcosa dobbiamo pur morire, e giù di salsiccia. Il tutto sommersi da numeri, difficilmente interpretabili dal grande pubblico, e concetti scivolosi altrettanto difficili da maneggiare propriamente. La comunicazione in questo campo è cosa complessa, perché si scontra con un dato di fatto: ognuno di noi assorbe, elabora e interpreta le informazioni che riceviamo in maniera diversa. È inevitabile e chiunque faccia informazione o divulgazione ne deve tenere conto. Cancerogeno Quando usiamo parole come \"tossico\" o \"cancerogeno\" dobbiamo mettere in conto che oltre a un senso tecnico ben preciso, queste hanno anche assunto un significato più o meno diverso nel linguaggio comune. In realtà sembra semplice: \"cancerogeno\" è qualcosa che causa un qualche tipo di cancro. Nel caso dei salumi si tratta principalmente del cancro del colon-retto. In realtà il problema, a livello di comunicazione al pubblico, di questa definizione è nel verbo \"causa\". Non è possibile darne una interpretazione di causa-effetto deterministica. In altre parole, non posso dire \"SE mangi salumi ALLORA ti verrà SICURAMENTE il cancro al colon\". Allo stesso modo non è possibile dire che se fumi ti verrà sicuramente un cancro al polmone. Questo gli scienziati lo sanno benissimo, e \"cancerogeno\" in realtà è qualcosa che, assunto in determinate dosi e per un certo periodo, può aumentare il rischio di contrarre un determinato tipo di cancro durante l'intera vita. Aumentare il rischio, la probabilità di prendersi un tumore al polmone. Nell'interpretazione di molti invece, se una sostanza o un alimento è cancerogeno, questo fa sicuramente venire il cancro. L'essere umano non è bravo a maneggiare rischi e probabilità e in qualche modo li rifiuta. Avrete sicuramente sentito qualche volta la frase \"mio nonno ha fumato fino a 90 anni e non ha mai avuto un tumore!\" per \"smentire\" in qualche modo l'idea che il fumo causi il cancro al polmone. Oppure frasi analoghe riferite ad altri comportamenti a rischio. Ovviamente il caso del nonno non smentisce proprio nulla, così come è sempre possibile lanciare una moneta 10 volte e ottenere tutte le volte testa. Tuttavia è sintomatico di come non sappiamo maneggiare le probabilità, e preferiamo le certezze, per cui una cosa è cancerogena se e solo se al singolo individuo causa il cancro. Non tutti ragionano così, certo, ma è qualcosa da spiegare sempre quando si parla di cancro. Un atteggiamento che ha la medesima origine è quello di pensare che se non assumiamo l'alimento o la sostanza cancerogena, allora sicuramente siamo al riparo da quel cancro. Purtroppo anche questo non è vero. Vi potrebbe venire (e statisticamente succede!) un tumore al polmone anche se non fumate, e un cancro al colon anche se siete di stretta osservanza vegana. Nessuno vi potrà mai dire con certezza se, anche mangiando culatello ogni santo giorno, vi verrà un tumore all'intestino oppure no. Questo però non significa che mangiarlo o non mangiarlo esponga allo stesso rischio. Tutto questo è ben noto agli specialisti, ma deve essere esplicitamente ribadito quando si scrive o si parla al grande pubblico. Numeri e numeri Facciamo un giochino. Ci sono cinque alimenti che vi piacciono moltissimo e a cui rinuncereste solo in casi estremi. Purtroppo è arrivata la notizia che lo IARC li ha classificati tutti come cancerogeni. Ci rinunciate totalmente? Beh, dipende. Questa è una scelta individuale che prima di tutto dipende da come voi percepite realmente il rischio, e poi da come bilanciate il fatto che siano cancerogeni con il piacere che vi danno quando li mangiate. Siete sicuramente in grado di fare scelte drastiche visto che avete smesso di fumare quando avete scoperto che il fumo è responsabile dell'86% dei tumori al polmone e del 19% di tutti i tumori. Però qualche bicchiere di vino alla settimana ve le concedete, anche se l'alcool è cancerogeno. Perché vi piace, e non potete mica andare a fare l'aperitivo col succo di aloe, e pensate o sperate, forse vi illudete, di controbilanciare l'effetto negativo del vino sulla vostra salute mangiando molta frutta e verdura, e fibre da cereali integrali. Eliminare i vostri adorati cibi ora che lo IARC li ha classificati come cancerogeni? Beh, ci dovete pensare. Per decidere avete bisogno di qualche dato in più. Eccoli, per i vari cibi che amate. Pensate a dei cibi che vi piacciono, e in base alle informazioni scegliete cosa fare: continuare a mangiarli imperterriti, ridurne il consumo o eliminarli totalmente. Cibo A: mangiando una porzione giornaliera di 50 grammi, per tutta la vita, la probabilità di ammalarsi nel corso della vita si incrementa dell'1,08%. Cibo B: se non lo mangiate mai la probabilità che vi venga il cancro è del 6%. Se ne mangiate 50 g tutti i giorni della vostra vita la probabilità passa al 7%. Cibo C: se ne mangiate ogni giorno 50 grammi aumenta il rischio relativo di cancro del 18%. Cibo D: causa un cancro abbastanza raro prima dei 40 anni. Dai 50 comincia a manifestarsi e raggiunge il suo picco a 70 anni. Circa un italiano su 14 ne viene colpito entro gli 84 anni di età. Cibo E: è responsabile di 37.000 morti l'anno. È il tumore più frequente in Italia, con il 14%, seguito da quello alla mammella e quello alla prostata. Quarto il tumore al polmone. La maggior parte delle persone, poste davanti a una scelta reale, con queste informazioni, hanno reazioni diverse. Possono decidere per esempio che il cibo A continueranno a mangiarlo perché tutto sommato l'aumento del rischio (1%) è poco. Sul cibo B potreste ragionare che comunque, sia mangiandolo che non mangiandolo cambia poco (dal 6% al 7%) e tutto sommato ci sono cose più pericolose che fate nella vita. Altri invece penseranno di ridurne il consumo. Sul cibo C ci pensate un po': un aumento del 18% vi fa pensare. 18 non è un numero piccolo. Alle informazioni sul cibo D forse reagite diversamente a seconda dell'età: se siete giovane il fatto che fino ai 50 anni questo non si manifesti vi può far decidere di continuare, almeno per qualche anno, a mangiarlo. Poi si vedrà. I numeri del cibo E sono francamente impressionanti. Non so cosa abbiate deciso voi, ma in un'ottica di sanità pubblica si deve fare di tutto per scoraggiare i cittadini al consumo. Non so se voi, come me, abbiate avuto una reazione diversa a questi numeri. Ma confesso che vi ho ingannati: i cinque cibi sono in realtà un'unica categoria: i salumi e gli insaccati. La cosa sorprendente è che stiamo parlando sempre dello stesso rischio –ammalarsi di tumore al colon-retto mangiando salumi e insaccati– ma dal punto di vista comunicativo l'effetto della percezione del rischio sul pubblico è diverso. Ed è normale che sia così: ognuno di noi decide nella vita quali rischi accettare, quali ridurre, quali eliminare (per quanto possibile) in base alle informazioni incomplete che riceviamo. Il modo con cui le informazioni sono comunicate però può fare una grande differenza. Ed è ovvio che l'atteggiamento che noi abbiamo di fronte a un rischio possono portare, individualmente, a delle decisioni che possono essere quelle meno auspicabili dal punto di vista collettivo. Dal punto di vista comunicativo la scelta del modo di illustrare un rischio può portare a una enfatizzazione (casi C, D e E) o a una minimizzazione (casi A e B). È inevitabile che sia così  perché noi reagiamo ai rischi in maniera differente: la nostra percezione del rischio cambia. Che fare dunque? Io non scrivo, come invece legittimamente fanno altri, con lo scopo di incoraggiare o scoraggiare i vostri consumi alimentari. Io mi accontenterei di aumentare la consapevolezza al consumo, dando più informazioni possibili al lettore in modo tale che possa decidere in autonomia cosa fare. E quindi in un pezzo dedicato ai rischi derivanti dal consumo di salumi o di carne rossa, penso sia corretto inserire tutte le informazioni che vi ho riportato sopra, e non solo alcune, altrimenti otterrei implicitamente un effetto di orientare le vostre scelte alimentari attraverso una percezione incompleta del rischio. La classificazione Un altro problema di comunicazione deriva proprio dalla classificazione dello IARC degli agenti in varie classi. La classe 1, quella in cui sono stati inseriti prosciutto, salsicce e wurstel, è quella dei sicuramente cancerogeni. Da interpretare sempre probabilisticamente, come spiegato prima. Insieme ai salumi c'è l'esposizione alla luce solare, l'arsenico, il fumo passivo e attivo, il virus dell'epatite B e C, le bevande alcoliche come il vino o la grappa, le noci di areca o betel e molti altri agenti. La classe 2A, dove è stata inserita la carne rossa (ma non altre carni e non i pesci) è quella dei probabili cancerogeni. Fa compagnia ai fumi di frittura, al piombo o alla professione del parrucchiere. La classe 2B invece è quella dei possibili cancerogeni, come le microonde dei nostri cellulari o il safrolo. Non è questo il luogo per entrare nei criteri che portano lo IARC a inserire una sostanza in una lista o nell'altra. La cosa importante da capire è che l'esistenza stessa di classi diverse, che genera sempre molta confusione, non indica una pericolosità diversa a seconda della classe di appartenenza, bensì quanto è sicuro lo IARC che quella sostanza sia o meno cancerogena. Diciamolo meglio: una sostanza, un alimento, un agente, o sono cancerogene o non lo sono. Domani o pioverà o non pioverà. Noi però non sappiamo con sicurezza se domani pioverà, e quindi siamo costretti a usare delle probabilità per descrivere la nostra incertezza su questo fatto. Le previsioni del tempo esprimono la nostra incertezza sul tempo di domani. L'acido caffeico, contenuto nel caffè, nell'olio di argan, in timo menta e salvia, e in molti altri vegetali, è nella classe 2B. Questo significa che per lo IARC per ora le prove a favore di una sua cancerogenicità sull'uomo non sono troppo convincenti. Magari domani arriveranno degli studi più accurati e verrà messo d'ufficio in classe 1. Oppure verrà completamente scagionato. La carne rossa per ora è stata messa nella classe 2A, insieme alla popolare bevanda sudamericana mate. Entrambi o sono cancerogeni o non lo sono, ma lo IARC non ha prove certe. Forse non lo sono ma è più probabile che lo siano rispetto agli appartenenti alla classe 2B, però dobbiamo aspettare altre prove. Lo IARC non ha inserito nella classe 1 il consumo di carne rossa, come ha fatto per la carne trasformata, perché \"non è stato possibile escludere la possibilità che l'associazione con il cancro al colon-retto fosse dovuta al caso, o da altri fattori confondenti, con lo stesso grado di confidenza\". E questo perché l'associazione non è stata osservata in vari studi di ottima qualità (8 su 15), e non è stato possibile escludere l'effetto di altre diete o stili di vita. In altre parole non basta solamente confrontare la percentuale di cancro al colon tra persone che mangiano carne rossa e vegetariani, perché non posso escludere che i risultati dipendano in realtà da qualche altra cosa o dallo stile di vita complessivo, e non dal consumo di carne rossa in particolare. Quindi, per ora la carne rossa è in classe 2A. In futuro vedremo. Confronti Un altro problema di comunicazione, cruciale, è di far capire che lo IARC non classifica i vari agenti in base a quanto sono cancerogeni, né si occupa della stima del rischio, individuale o collettivo, di una esposizione a un dato agente, una volta stabilito essere cancerogeno. Questo significa che non è corretto nei confronti dei lettori trattare tutti gli agenti cancerogeni nella stessa maniera. Detto chiaramente dire che \"i salumi sono come il fumo o l'amianto\" è profondamente sbagliato e di sicuro non si fa un servizio al lettore. Anche perché si corre il rischio di un effetto \"è tutto cancerogeno signora mia, anche l'aria che respiriamo\". Il fumo ogni anno causa più morti dei salumi, e gli agenti cancerogeni lo sono in misura diversa, ma non è compito dello IARC classificare questo aspetto. Per dare qualche numero, se venisse provato il rapporto di causa-effetto tra consumo di carne rossa e cancro, una dieta ricca di carne rossa sarebbe responsabile di circa 50.000 morti ogni anno, al mondo. 37.000 invece per le carni trasformate. Per confronto sono 200.000 i morti causati dall'inquinamento atmosferico, 600.000 quelli dovuti all'alcool e 1.000.000 quelli causati dal fumo. Questo non per minimizzare ma per mettere nel giusto contesto. Io non so se la lettura di questo (lungo, lo sapete ormai   ) articolo vi ha tranquillizzato oppure vi ha allarmato. Se avete riconsiderato la vostra propensione al consumo di salumi o se manterrete il vostro comportamento. Come ho scritto ognuno ha inevitabilmente una reazione diversa. Spero solo di aver messo nel giusto contesto i rischi che si corrono. Poi ognuno decide per sé. Fonte dei dati italiani: I numeri del cancro in italia 2014 Dario Bressanini" },
    { "title": "Grigio, rosso o solo sporco?", "text": "Una volta era solo bianco. Ora si trova nero, grigio, rosso, rosa, blu. Un arcobaleno di colori. E di prezzi. Quello bianco costava, e costa ancora, poche decine di centesimi al chilo. Quelli colorati? Beh, possono costare decine e decine di euro al chilo. Ma si sa, il colore nel cibo è un fattore estremamente importante. E se una volta il sale era solo sale, di un bel bianco candido, ora c'è un'intera tavolozza a disposizione del cuoco tanto che è difficilissimo raccapezzarsi. Vale veramente la pena di spendere di più per il sale rosso delle Hawaii?  O per quello grigio di Bretagna?  C'è chi dice che i vari sali hanno sapori diversi. A volte molto differenti, a volte solo sfumature. C'è anche chi sostiene che alcuni di questi siano migliori, per la nostra salute, del normale sale bianco raffinato. Per esempio perché contengono meno sodio. Oppure perché contengono altri elementi. Dopotutto, ovviamente, se sono colorati significa che non contengono solo cloruro di sodio, che è perfettamente bianco, no? Tassonomia salina Classificare i sali a prima vista sembra complicato. Cerchiamo di fare un po' d'ordine. Nel primo gruppo possiamo mettere tutto quel sale bianco, cloruro di sodio quasi puro –che arrivi dal mare o da una miniera non fa alcuna differenza– che si differenzia sostanzialmente per la granulometria e/o per la forma dei cristalli. Sale fino, grosso, integrale o meno, fior di sale, sale di Maldon, sale di Cervia e così via. Essendo cloruro di sodio quasi puro, disciolto in acqua ha esattamente, a parità di peso, lo stesso potere salante. La forma dei cristalli invece può influenzare molto la percezione che abbiamo in bocca quando viene usato in forma solida sparso su un cibo. Inutile dire che dal punto di vista della salute sono tutti equivalenti. Nel secondo gruppo possiamo mettere tutti quei sali a cui sono stati aggiunti uno o più ingredienti, oppure sono stati trattati in una maniera particolare. Una miscela di sale e erbe aromatiche ha ovviamente un sapore diverso dal sale bianco, e parimenti se è stato affumicato. Quello dei sali aromatizzati è un campionato a parte e preferisco raggrupparli perché sono più simili a dei condimenti. Il sale affumicato ha un sapore diverso del sale normale? Grazie tante, che scoperta Nel terzo gruppo mettiamo invece mettiamo tutti quei sali a cui, dopo la raccolta e l'essiccazione, non è stato aggiunto nulla, e che mostrano una colorazione più o meno marcata. Tra questi il sale blu di Persia (non è completamente blu, ha solo qualche cristallo con delle screziature), quello rosso delle Hawaii e tanti altri acquistabili, a caro prezzo, non solo nei negozi gourmet ma anche nei supermercati. Qui, per nostra comodità, è utile distinguere due sottocategorie: quella dei sali colorati provenienti da miniere, come quello rosa dell'Himalaya (a cui dedicherò un articolo specifico, data la popolarità) o quello blu di Persia, e quelli marini, come quello rosso delle Hawaii e quello grigio di Bretagna che ho fotografato qui sopra. La motivazione di questa distinzione è la seguente: come abbiamo visto la composizione dei mari è praticamente la stessa ovunque, e quindi i sali marini sono più o meno tutti uguali. I sali da miniera invece, visto che sono depositi di mari prosciugati milioni di anni fa, possono avere una composizione di minerali abbastanza diversa, come vedremo in un altro post di questa lunghissima serie sul sale. Sali marini colorati Se i minerali disciolti nell'acqua di mare sono praticamente gli stessi ovunque, come è possibile che alcuni siano rossi, altri neri, altri grigi? Vediamo. Ho preso 40 g di sale rosso delle Hawaii, a sinistra nella foto in alto, e l'ho sciolto in acqua.  Come vedete la soluzione non è certo limpida. Berreste quell'acqua salata rossa? A me fa un po' schifo   . Ho deciso quindi di \"raffinare\" questo sale. Come abbiamo discusso varie volte, il termine \"raffinazione\" nel linguaggio comune è stato caricato ingiustamente di significati negativi, e le persone si immaginano chissà quali trattamenti. Quando abbiamo a che fare con sostanze chimiche quasi pure, come il sale o lo zucchero, preferirei parlare di \"purificazione\", in una sorta di \"bonifica linguistica\" per evitare di rinforzare pregiudizi dove non ha senso che esistano. Procediamo quindi con la raffinazione del sale rosso delle Hawaii, utilizzando questo sofisticato apparecchio  Una volta filtrata la soluzione completiamo la raffinazione eliminando l'acqua, anche in questo caso con una tecnologia molto avanzata: un contenitore di plastica sopra il calorifero Vedete come è bello bianco il sale autoraffinato?  Cos'è rimasto nel filtro? Argilla rossa. Insomma, il sale rosso delle Hawaii è semplicemente sale marino sporco di sabbia rossa.  È anche scritto in etichetta  Come avete visto è estremamente facile purificare (raffinare!) quel sale. Perché non viene fatto? Beh, se guardate il prezzo il motivo è abbastanza ovvio.  Non sareste disposti a pagare per del \"banale\" sale bianco un prezzo cento volte superiore. Invece se rimane un po' di sporco rosso riuscite a centuplicare il prezzo. Se siete uno chef a cui piace giocare con i colori ben venga l'uso di questo sale rosso, basta che non lo spacciate per miracoloso. Sale grigio Proviamo ora con il sale grigio di Bretagna  Ne sciolgo 30 g in acqua  Colore poco invitante vero? Anche qui procediamo con la procedura di raffinazione, per separare argilla grigia questa volta, come si nota lasciandola depositare sul fondo  Ed ecco il sale purificato di un bel bianco candido, insieme allo sporco grigiastro  Insomma, questi sali non sono altro che comune sale marino con dello sporco variopinto, che però pagate molto caro. Meno sodio? Ora è molto più chiara l'affermazione pseudosalutistica che si sente riguardo a questi sali: \"contengono meno cloruro di sodio e quindi fanno più bene\". Bella forza! Ovvio che contengono meno sodio: sono sporchi di sabbia! Un vero sale iposodico deve ridurre il sodio a parità di potere salante. Altrimenti son capaci tutti di aggiungere segatura a del sale da cucina e dire \"contiene meno sodio\"! È indubbio che cromaticamente siano molto intriganti questi sali, ma oltre al colore non hanno particolari proprietà. Basta saperlo. Alla prossima. Dario Bressanini" },
    { "title": "Cristalli di zucchero", "text": "Avete mai visto da vicino dei cristalli di zucchero? Sono bellissimi! E non è poi così difficile produrli a casa. Serve solo un po’ di pazienza. E a differenza di altri cristalli questi sono perfettamente commestibili, tanto è vero che in alcuni locali li servono per dolcificare tè e tisane. Proviamo a farli insieme.  Ma quanto si scioglie lo zucchero? Quando aggiungete un cucchiaino di zucchero alla vostra tazza di tè – ammesso che non siate come me che il tè lo sorseggio senza zucchero – nel giro di pochi secondi si scioglie completamente. Avrete sicuramente notato come la velocità con cui lo zucchero si scioglie aumenta all’aumentare della temperatura dell’acqua: un cucchiaio di zucchero si scioglie più lentamente in un bicchiere di acqua fredda che in uno di acqua calda. Quello che non tutti sanno è che non solo la velocità, ma anche la quantità totale di zucchero che si può sciogliere in una determinata quantità d’acqua dipende dalla temperatura. I chimici parlano di solubilità intendendo la massima quantità di una certa sostanza che si può sciogliere completamente in 100 g di acqua. Se mettete 100 g di acqua a 20 °C in un recipiente e cominciate ad aggiungere zucchero, alle prime aggiunte questo si scioglierà molto velocemente poi, a mano a mano che aggiungete, sempre più lentamente, sino a quando ne rimarrà una certa quantità indisciolta depositata sul fondo. Si dice che la soluzione a questo punto è satura perché non può più aumentare la concentrazione di zucchero disciolto. Lo zucchero si scioglie moltissimo in acqua, però vicini al punto di saturazione e a basse temperature serve molto tempo e un sacco di pazienza perché si sciolga. Per questo molte ricette di  sciroppi chiedono di portare la soluzione all’ebollizione: per evitare di lasciare indisciolti dei cristallini troppo piccoli per essere visti a occhio nudo. Nella tabella potete vedere esattamente quanto zucchero si scioglie a una data temperatura in 100 g di acqua.  Vi starete chiedendo cosa c’entra questo con i cristalli. Adesso ci arriviamo. Ci sono due modi per produrre cristalli di zucchero (o di sale o altre sostanze solubili in acqua): per raffreddamento e per evaporazione Cristalli per raffreddamento Prendete 250 g di zucchero, pesati esattamente con una bilancia, e metteteli in un pentolino insieme a 100 g di acqua, anche questa pesata su una bilancia. Dalla tabella sappiamo che non tutti i 250 g di zucchero si potranno sciogliere a temperatura ambiente. Se scaldate dolcemente però tutto lo zucchero si scioglierà. Portate all’ebollizione. Quando tutto lo zucchero è sciolto e la soluzione è diventata limpida spegnete il fuoco. Trasferite lo sciroppo ottenuto, facendo attenzione a non scottarvi, in un recipiente di vetro o di plastica per uso alimentare provvisto di tappo. Chiudete. La soluzione pian piano si raffredda e ritorna a temperatura ambiente. A 20 °C – supponiamo che questa sia la temperatura della vostra cucina – avrete probabilmente ancora uno sciroppo limpido. A questa temperatura tuttavia l’acqua è in grado di sciogliere solamente 204 g di zucchero mentre in questo caso ce ne sono 250 g. Si dice che la soluzione è sovrassatura, cioè contiene più zucchero di quello che potrebbe a quella temperatura. Lo zucchero in eccesso, quei 46 g in più, cercheranno di “uscire” dalla soluzione formando dei cristalli sul fondo, sulle pareti del recipiente o sulla superficie a contatto con l’aria. Tuttavia la formazione di questi cristalli, inevitabile, è comunque molto lenta, specialmente se il recipiente è molto liscio. Per innescare la cristallizzazione è opportuno aggiungere allo sciroppo qualche piccolo cristallo già formato. Io utilizzo qualche cristallino di zucchero di canna Demerara, perché a differenza di quello bianco da tavola solitamente viene venduto con una granulometria più grossa e si possono osservare i singoli cristallini. Aggiungete qualche cristallino allo sciroppo a temperatura ambiente, chiudete il recipiente, riponetelo in un luogo dove la temperatura non si alzi o si abbassi troppo e non muovetelo più. Ci vorranno un po’ di giorni per vedere i primi cristalli a occhio nudo,  a volte anche più di una settimana, ma pian piano i grammi di zucchero in eccesso rispetto alla soluzione satura si depositeranno sotto forma di cristalli. Quando non cresceranno più potrete aprire il barattolo, estrarli con una pinzetta e asciugarli con della carta. Se la soluzione viene raffreddata bruscamente è probabile che otteniate tanti piccoli cristalli opachi, mentre se il raffreddamento è molto lento vi sono più probabilità di ottenere pochi cristalli ma più belli, trasparenti e grandi. Cristalli per evaporazione Il secondo metodo utilizzabile per crescere cristalli è quello per evaporazione. Partite sempre con 100 g di acqua ma questa volta aggiungete esattamente la quantità di zucchero indicata dalla tabella. Quindi se la vostra cucina è a 20 °C aggiungete 204 g di zucchero. Potete scaldare un po’ per aiutare il saccarosio a sciogliersi, sino a quando la soluzione è limpida. Ora versate in un recipiente, come nel caso precedente, ma questa volta senza chiuderlo. Ricopritelo solamente con un velo di un tovagliolo di carta oppure con della pellicola trasparente in cui avrete praticato dei buchi, giusto per evitare che polvere e insetti ci finiscano dentro, lasciando però la possibilità all’acqua di evaporare lentamente. Come prima, riponetelo in un posto dove la temperatura non vari troppo e aspettate pazientemente che l’acqua evapori. Badate che ci vorrà molto di più rispetto a quanto ci impiegherebbe dell’acqua senza zucchero, perché quest’ultimo trattiene l’acqua in soluzione. A mano a mano che l’acqua evapora la concentrazione aumenta e, come nel caso precedente, la soluzione diventa sovrassatura. Se 100 g di acqua possono sciogliere 204 g di zucchero, quando l’acqua è evaporata un po’ e ne sono presenti solo 90 g un po’ di zucchero dovrà necessariamente cristallizzare. Anche qui come prima aggiungere dei cristallini di Demerara può aiutare l’innesco della cristallizzazione. Oppure potete aggiungere dei cristalli che avrete prodotto in precedenza e farli crescere. Poiché il processo di evaporazione e cristallizzazione è molto lento, i cristalli che si formano solitamente sono abbastanza trasparenti. Quello sopra in foto,alto un paio di centimetri, l'ho cresciuto in questo modo in circa due mesi. Il metodo misto Occorrente: 200 g di acqua, 600 di zucchero bianco, alcuni cristallini di zucchero di canna Demerara, spiedini di legno. Seguiremo un procedimento intermedio tra i due allo scopo di velocizzare la produzione di cristalli. Scioglieremo molto più zucchero di quello che 200 g di acqua possono sciogliere a temperatura ambiente, ma lasceremo il recipiente aperto per far continuare a crescere i cristalli anche dopo il raggiungimento della saturazione. Sciogliete 600 g di zucchero in 200 g di acqua in un pentolino. Portate a ebollizione mescolando con un cucchiaio sino a quando la soluzione non diverrà limpida. A questo punto spegnete. Prendete uno spiedino di legno, sporcate un po’ la sua superficie con dello sciroppo, dalla punta sino a qualche centimetro più in su, a seconda delle dimensioni del recipiente che userete. Ripulite con della carta da cucina per lasciare solo un velo di sciroppo sul legno e passatelo poi in un po’ di zucchero di granulometria non troppo piccola, come per esempio il Demerara. Lasciate asciugare.  Nel frattempo versate lo sciroppo caldo in un recipiente alto a sufficienza per contenere gli spiedini di legno con ancorati i piccoli cristallini da crescere. Quando lo sciroppo non sarà più bollente potete immergere lo spiedino. Se riuscite a bloccare con una molletta lo spiedino in modo che la punta sia a qualche centimetro dal fondo è meglio. Io li ho conficcati in un pezzo di polistirolo che ho appoggiato sopra il recipiente.  Nel giro di qualche giorno i legnetti si ricopriranno di cristalli di zucchero. Potete servirli per dolcificare tè o caffè, come se fossero cucchiaini, solo con lo zucchero attaccato. Non sono bellissimi?  Alla prossima Dario Bressanini" },
    { "title": "L'illusione del cibo naturale", "text": "Vado sempre volentieri a parlare agli studenti, anche se purtroppo non riesco ad andare in tutte le scuole che me lo chiedono. Per chi è interessato, questa è la lezione sul \"cibo naturale\" che ho tenuto all'Opificio Golinelli davanti a circa 400 studenti, accompagnati da genitori e insegnanti. Buona visione Alla prossima Dario Bressanini" },
    { "title": "Sale rosa dell'Himalaya? No grazie", "text": "Il sale accompagna la nostra cucina da millenni e ogni italiano ha in cucina una o più confezioni di quei cristalli bianchi, di grandezza e forma variabile, che utilizziamo per insaporire i cibi e per molte altre applicazioni. Negli ultimi anni però si sono diffusi sul mercato anche sali di colori variopinti: rossi, grigi, neri ma soprattutto rosa. Ultimamente infatti è divenuto molto popolare, con il nome di sale dell’Himalaya, un sale proveniente dal Pakistan di un bel color rosa.  A dispetto del nome questo minerale non proviene dalla catena dell’Himalaya ma dal salt range, nella provincia del Punjab in Pakistan, un sistema di montagne che si estende per circa 200 km, a qualche centinaio di km dalla famosa catena montuosa. In queste montagne sono presenti dei depositi di sale stimati in più di 10 miliardi di tonnellate e numerose miniere, sfruttate sin dall’antichità, che producono circa 600.000 tonnellate di sale all’anno. Nell’estremità orientale del salt range, a 160 km dalla capitale Islamabad, c’è la miniera di Khewra, che produce sale dal 320 a.C.. Khewra è la seconda più grande miniera di sale al mondo, e la più antica del continente asiatico, con sette strati salini alti cumulativamente 150 metri di colori che vanno dal trasparente al bianco al rosa al rosso carne. Le gallerie si estendono per più di 40 km su 18 livelli e un’area di 110 km quadri. La miniera produce 325.000 tonnellate di sale ogni anno. Viene estratto solo il 50% del sale (più precisamente il  minerale halite o salgemma), mentre il resto viene lasciato come pilastri interni alla miniera per sostenere la struttura. Rosso ferro Se prendiamo 1 kg di acqua di mare e la facciamo evaporare completamente otterremo circa 35 grammi di sali, di cui la parte del leone la fa il cloruro di sodio, per il 77% circa. Dei sali rimanenti, il 99% è costituito da sali di calcio e magnesio. Il restante sono tracce di praticamente quasi tutti gli elementi noti della tabella periodica, di scarso valore nutrizionale. Nelle miniere di sale troviamo invece i residui di mari e oceani prosciugatisi milioni di anni fa, e che in seguito possono aver subito altri processi geologici tali da alterarne la composizione, e quindi oltre al cloruro di sodio possono essere presenti altre sostanze in quantità non trascurabile. Sono queste impurezze, e in particolare gli ossidi di ferro, a donare al sale rosa il suo colore. Ho consultato alcuni articoli scientifici che riportano le analisi chimiche del sale rosa di Khewra, e vi è una enorme variabilità nel contenuto di minerali. Il ferro, a seconda del campione analizzato, può essere presente da 0.24 mg/kg fino a 50 mg/kg, duecento volte di più. Vi ho detto che nella miniera sono presenti strati di colore diverso, dal bianco al rosso, quindi non stupisce affatto che campioni diversi diano risultati diversi. Ed è possibile che anche all’interno di uno strato vi siano variazioni notevoli. D’altra parte, se osservate bene il vostro sale rosa, vedrete anche voi benissimo che vi sono pezzi di colore diverso. Dalla ciotola sopra ho provato a separare cristalli di colore diverso, ed è presumibile che se analizzassi i pezzi bianchi troverei una composizione diversa da quelli rossi.  Se pensate però che, dato che il comune sale da tavola non contiene praticamente ferro, il sale rosa sia una buona fonte di ferro. Beh dovete ricredervi. Ferro e Sodio Ogni giorno l’italiano adulto mediamente consuma dieci grammi di sale. Sia aggiunto direttamente a tavola sia negli alimenti e bevande che consuma. Dieci grammi di sale contengono circa 4 grammi di sodio, elemento di cui abbiamo bisogno. Il nostro corpo però non ne necessita così tanto: in condizioni normali eliminiamo giornalmente 0.1-0.6 grammi di sodio, che dobbiamo quindi reintegrare. Il resto è superfluo e se la nostra dieta è troppo ricca di sodio ci possono essere delle ripercussioni sulla nostra salute. Infatti le raccomandazioni sanitarie attuali consigliano di ridurre a 6 i grammi di sale assunti giornalmente. In pratica, poiché di quei 10 grammi giornalieri, dai 3 ai 5 sono aggiunti al cibo  direttamente da noi o mentre cuciniamo, potremmo benissimo assumere tutto il sodio necessario anche senza salare nulla, anche se il sapore ovviamente ne risentirebbe. È sicuro però che, con i grandi consumi attuali di sale, è possibile sicuramente ridurne l’utilizzo, senza doverlo eliminare del tutto e senza grosse ripercussioni sui sapori. Ma torniamo al ferro: supponiamo di sostituire quei cinque grammi giornalieri di sale bianco che usiamo in cucina con del sale dell’Himalaya. Poiché un chilogrammo di sale rosa contiene da 0.2 a 50 mg di ferro, assumeremmo giornalmente da 0.001 mg a 0.25 mg di ferro attraverso quei cinque grammi di sale. È poco? È tanto? Agli adulti maschi si raccomanda l’assunzione di 10 mg di ferro al giorno, mentre per le donne si va dai 27 in gravidanza ai 18 da adulte per ridursi a 10 per le donne anziane. Capite bene quindi che l’assunzione di ferro dal sale rosa è, numeri alla mano, del tutto trascurabile. Forse otterremmo qualche cosa di più succhiando un chiodo arrugginito   . È lo stesso discorso che avevo fatto cercando di spiegare perché chi vanta “superiori proprietà nutrizionali” dello zucchero di canna ci marcia contando che nessuno vada a fare i calcoli (oppure è semplicemente inaffidabile). Una persona con una dieta bilanciata non ha bisogno di assumere ferro dal sale o dallo zucchero, mentre se si ha una carenza non sono certo le infime quantità presenti nel sale, o nello zucchero, che possono aiutare. Possiamo assumere il ferro da molti altri alimenti dove è più disponibile: 100 grammi di fegato di vitello o 100 grammi di fagioli ne contengono 9 mg mentre un tuorlo d’uovo ne contiene 5 mg. Discorso analogo se andiamo ad analizzare il contenuto di altri minerali, come Zinco o Manganese, di cui ne dobbiamo assumere quantità dell’ordine dei milligrammi. Sempre senza numeri! Questo giochino di magnificare le proprietà nutrizionali di un alimento senza fornire dei numeri di riferimento è fin troppo diffuso. Soprattutto in rete. Spesso mi arrabbio quando leggo che questo o quell’alimento sono “ricchi di…”, senza numeri. A volte è fatto in modo innocente, per non appesantire il discorso, ma altre volte no. Da scienziato sono abituato a “misurare il mondo” con i numeri, non con le parole. Però i numeri, purtroppo, rendono molto meno “appetibile” un articolo, se non addirittura scoraggiarne la lettura per alcuni lettori, mentre scrivere che la menta o il pepe sono ricchi di ferro rende subito più “salutista e nutriente” una ricetta. Ed è vero che le foglie di menta (10 mg/100 g) o il pepe (11 mg/100g) contengono tanto ferro. Ma quanto pepe e quanta menta utilizzate in una ricetta? Se sostituite in un dolce lo zucchero bianco con quello di canna demerara, o col mascobado, o condite le patate arrosto con il sale integrale invece che con quello bianco purificato, non pensiate che questo le trasformi magicamente in “ricette salutiste”. Un essere umano adulto deve assumere 0.15 millligrammi di Iodio al giorno, e in molte zone d’Italia e del mondo vi è una carenza di questo elemento nell’alimentazione, ed è per questo che si consiglia il consumo di sale iodato, la cui aggiunta di iodio al sale è stata tarata per poter assumere tutta la quantità di iodio che ci serve da 5 grammi di sale. Nonostante quanto alcuni scrivano (sempre senza numeri alla mano), il sale integrale non contiene una quantità sufficiente di iodio, ed è per questo che è necessario integrarlo. Alcuni siti sostengono che il sale rosa dell’Himalaya contenga già una quantità di Iodio sufficiente per i nostri fabbisogni. Purtroppo, vedi la sfiga, tra tutte le impurità presenti nel sale rosa, non vi è proprio traccia dello iodio. Questo è il motivo per cui nella vicina India è addirittura vietata la vendita di questo sale o di qualsiasi altro sale non iodato, a seguito di una campagna nazionale volta a eliminare la carenza di iodio nella popolazione. E il resto? Molto spesso del sale rosa si magnifica il fatto che contenga moltissimi elementi, e non solo cloruro di sodio come il sale raffinato da tavola. In realtà come vi ho spiegato, numeri alla mano, non vi sono motivazioni di tipo nutrizionale valide per usare questo sale, e vado letteralmente in bestia quanto lo sento descrivere come “protagonista assoluto del benessere” o con tutta una serie di presunti benefici (completamente inventati, senza uno straccio di riferimento scientifico) da chi viene presentato come “nutrizionista” (notevole gli “elementi della tavola pitagorica” al minuto 1:23 del video). Se cercate in rete trovate letteralmente centinaia di articoli che magnificano le proprietà di questo sale; anche purtroppo siti di biologi, medici o nutrizionisti, tutti rigorosamente senza uno straccio di riferimento scientifico. Ma soprattutto tutti che ripetono a pappagallo da bufala degli 84 elementi che servirebbero al nostro organismo. Viene addirittura spacciato per “integratore naturale”. La Società Italiana di Nutrizione Umana riporta i livelli dei 15 (quindici!) elementi nutrienti che devono essere assunti giornalmente. Alcuni altri, come il Cobalto, li assumiamo solo in forma organica (nella vitamina B12), mentre di qualche altro o è ancora dibattuto il suo reale ruolo nel nostro organismo oppure ne abbiamo bisogno in tracce talmente piccole che non sono ancora state determinate. In ogni caso per quello che sappiamo oggi non superiamo i 24 elementi. E gli altri 60 per arrivare al numero magico 84? Che fanno? A che servono? Provate a chiederlo a chi continua a propagare questa storia e vediamo che vi risponde. Il sale rosa contiene sì un sacco di altre cose oltre al cloruro di sodio, anche se non esiste nessuna analisi chimica pubblicata su una rivista scientifica che riporti i mitologici 84 elementi. Questa caratteristica però, lungi dall’essere necessariamente positiva come viene invece strombazzata, merita un approfondimento. Nella letteratura scientifica ho trovato tre articoli abbastanza recenti che analizzano la presenza di alcuni elementi. Le analisi pubblicate mostrano come il sale di Khewra possa contenere delle concentrazioni non trascurabili di metalli come Rame, Zinco, Cadmio, Nickel, Manganese, Piombo, Cobalto, Tellurio, Bario, Alluminio e altri. Alcuni di questi, come il Rame o lo Zinco, in piccole dosi sono utili per il funzionamento del nostro organismo. Purtroppo come già detto il sale rosa non ne contiene abbastanza. Altri invece, come il Cadmio o il Piombo, (nei famosi 60 che mancano per arrivare a 84), non solo non sono assolutamente necessari, ma sono addirittura tossici e si accumulano nell’organismo. Mi soffermo per brevità solo su uno di questi. Il Cadmio Il Cadmio è un metallo estremamente tossico, che può causare danni ai reni, difetti al sistema riproduttivo, è teratogeno e l’OMS/IARC lo classifica come cancerogeno di classe 1. Per questo motivo la FAO e l’OMS (Codex alimentarius) hanno fissato in 0.5 mg/kg il massimo residuo di cadmio che può essere presente nel sale alimentare. Le analisi pubblicate in letteratura sono molto variabili, dipendendo molto dalla qualità e dalla provenienza, all’interno della miniera, del campione, con valori di Cadmio che vanno da zero fino a 9 mg/kg, quasi venti volte la dose considerata ammissibile. Data la variabilità esistente, è difficile conoscere il contenuto di metalli pesanti nel sale rosa venduto in Italia, è non è affatto detto che a una minore colorazione rossa corrisponda anche una minore concentrazione degli altri contaminanti. In ogni caso, data la possibilità di assumere quantità piccole ma non trascurabili di metalli pesanti che si possono accumulare nell’organismo, senza alcun altro beneficio nutrizionale, non c’è alcun motivo per preferire questo sale al normale, e praticamente privo di metalli pesanti, sale bianco raffinato. C’è da preoccuparsi se usate regolarmente il sale rosa, perché ve lo hanno regalato e non volete buttarlo oppure perché avete creduto in buona fede a qualche imbonitore con camice bianco? Secondo l’OMS possiamo tollerare 500 microgrammi di Cadmio alla settimana. Consideriamo il caso del sale rosa più contaminato di Cadmio, con 9 mg/kg. Assumendone 5 grammi al giorno stiamo assumendo 315 microgrammi di Cadmio alla settimana, inferiore al limite consigliato dall’OMS. Quindi state tranquilli che non rischiate l’avvelenamento. Ma perché dovremmo assumere 500, 315 o anche solo 100 microgrammi di Cadmio? Solo per seguire una stupida moda? Non riduce l'ipertensione, non la ritenzione idrica, non ci sono vantaggi nell'usarlo. Contiene impurezze che, seppure non in dosi da farlo risultare tossico, di sicuro non servono al nostro organismo e che comunque sarebbe meglio non assumere. L'alternativa? Un buon sale bianco quasi puro, da salina o salgemma, che costa anche meno. Sale rosa? No grazie. Dario Bressanini P.S. dimenticavo, anche le lampade al sale rosa servono solo a far luce, non a emanare \"preziosi ioni negativi\". Sono carine, ma nulla più. Nessun effetto sulla salute. P.P.S, nota aggiunta visti certi commenti in rete: come ho scritto, se lo usate una volta ogni tanto non succede ovviamente nulla, non dovete buttarlo come se fosse materiale radioattivo   Io col mio ci ho fatto dei bellissimi cristalli BIANCHI, seguendo la procedura di raffinazione casalinga che vi ho mostrato nell'articolo precedente Bibliografia 1) Sharif, Qazi Muhammad, Mumtaz Hussain, and Muhammad Tahir Hussain. \"Chemical Evaluation of Major Salt Deposits of Pakistan.\" JOURNAL-CHEMICAL SOCIETY OF PAKISTAN 29.6 (2007): 569. 2) ur Rahman, Attìgue, Amjad Islam, and Muhammad Akhyar Farrukh. \"Preparation of Analytical Grade Sodium Chloride from Khewra Rock Salt.\"World Applied Sciences Journal 9.11 (2010): 1223-1227. 3) Nafees, Mohammad, et al. \"ANALYSIS OF ROCK AND SEA SALTS FOR VARIOUS ESSENTIAL S AND INORGANIC ELEMENTS.\" Journal of science and Technology 37.1 (2013): 09-20. Ho riunito qui sotto i dati degli elementi in tracce dei vari campioni analizzati nei tre articoli (in mg/kg)" },
    { "title": "Le ricette scientifiche: il limoncello (anche veloce)", "text": "Ci sono dei prodotti alimentari che per molto tempo, a volte anche secoli, sono conosciuti e consumati solamente nella zona di produzione e nelle aree limitrofe. Poi, all’improvviso, acquistano fama e si diffondono a macchia d’olio. È il caso del Limoncello, un liquore tipico di alcune aree della Campania come la Penisola Sorrentina, la Costiera Amalfitana e l’isola di Capri, prodotto con varietà locali di limoni come lo Sfusato Amalfitano o l’Ovale di Sorrento. Il limone (Citrus limon) è un incrocio tra il cedro e l’arancio amaro e le prime coltivazioni in Italia risalgono al basso Medioevo. Il limoncello è un liquore molto semplice da preparare in casa ed esistono infinite varianti della ricetta che cambiano sia per le percentuali di zucchero e alcool che per il procedimento. A partire dagli anni Ottanta del secolo scorso questo liquore a base di buccia di limoni è diventato popolarissimo in Italia e all’estero. Servito spesso come digestivo dopo una serata in pizzeria, ora si produce industrialmente su larga scala, anche in Sicilia e in Calabria. Se avete la disponibilità di buoni limoni non trattati vi invito a prepararlo, per poi aggiustare la ricetta al vostro gusto. La buccia del limone, come quella degli altri agrumi, è composta da una parte spugnosa bianca, chiamata albedo, e dalla sottile pelle colorata, ricca di oli essenziali, chiamata flavedo (“scorza” nel gergo gastronomico). È solo quest’ultimo che ci interessa perché l’albedo è amaro e non fornirebbe molti aromi. È invece una buona fonte di pectina, ma di questo parleremo un’altra volta.  La composizione dei limoncelli in commercio varia notevolmente, così come variano moltissimo le ricette che si possono trovare in rete. L’alcool varia da 25% vol a 37% vol con una media attorno al 30% vol. Anche lo zucchero è molto variabile, dal 18% al 29%. C’è a chi piace poco alcolico e molto zuccherino, e chi invece lo preferisce più alcolico e poco dolce. Non esiste ovviamente la “ricetta perfetta” dipendendo molto in questo caso dal gusto personale. D’altra parte è estremamente facile variare una ricetta per adattarla al proprio gusto, aumentando o diminuendo alcool e zucchero a piacimento. Più interessante invece, dal punto di vista scientifico, indagare sui tempi e sulle procedure suggerite dalle varie ricette. Il procedimento Prendete dei limoni che abbiano la buccia commestibile. Lavateli e pelateli con un pelapatate, o un coltello molto affilato, facendo attenzione a togliere solo il flavedo. Ve ne serviranno circa 30 grammi ogni 100 millilitri di alcool etilico per uso alimentare (95% vol).   Immergete le bucce nell’alcool, lasciandole macerare a riposo a temperatura ambiente. Se volete aumentare la velocità di estrazione potete tagliarle a striscioline . Per i miei esperimenti ho usato dei piccoli vasetti da marmellata a chiusura ermetica. Durante questa fase l’alcool penetra, per diffusione, nel flavedo, sostituendo l’acqua presente che a sua volta esce. Alcune ricette dicono di usare solo una parte dell’alcol per macerare le bucce, e aggiungere il resto alla fine. Questo non ha molto senso perché riduce solamente la quantità di sostanze aromatiche estratte.  L’alcool scioglie gli oli essenziali che pian piano entrano in soluzione. Tenete il recipiente al buio perché alcune delle sostanze estratte sono fotosensibili e si degradano alla luce. Agitate una o due volte al giorno il recipiente per omogeneizzare la soluzione. Ma quali sono le sostanze chimiche che conferiscono l’aroma e il gusto al limoncello? Molecole aromatiche La pianta di limone ha diverse fioriture durante l’anno e la composizione dell’olio essenziale dipende, oltre che dalla varietà, anche dal periodo dell’anno. Le molecole volatili principali nell’olio essenziale di limone sono il limonene (60-70%, aroma di limone), il beta-pinene (9-17%, aroma di cedro) e il gamma-terpinene (7-11%, aroma di limone verde). Queste sono molecole che i chimici chiamano “idrocarburi terpenici” o terpeni. Sono presenti poi decine di altre molecole che contribuiscono al profilo aromatico completo del limoncello, come l’alfa-pinene, dall’aroma di limone verde. In particolare due molecole ossigenate, anche se in piccole percentuali (2-10%), sono molto importanti per la qualità del limoncello: il nerale e il geraniale. La buccia poi contiene anche acidi organici come l’acido citrico, l’acido ascorbico, l’acido ossalico e l’acido malico. Questi rendono leggermente acido (pH 5-7) il limoncello. L’olio essenziale può deteriorarsi con il tempo, soprattutto per effetto della luce e soprattutto dell’ambiente acido. Per questo non è consigliabile aggiungere succo di limone al limoncello. I tempi di macerazione  Quanto tempo deve durare la macerazione? Le ricette danno prescrizioni diverse e molto variabili: da una settimana fino a quaranta giorni. Ma quanti giorni di macerazione sono realmente necessari per estrarre gli oli essenziali? Alcuni esperimenti effettuati al Dipartimento di Scienze degli Alimenti dell’Università di Napoli [3] hanno mostrato che in realtà un giorno di macerazione è sufficiente per estrarre completamente i componenti principali: il limonene, il beta-pinene e il gamma-terpinene. Per estrarre completamente anche gli aromi secondari, come l’alfa-pinene o il geraniale, invece sono necessari tre giorni. Ho quindi preparato due estratti, uno con una macerazione di un giorno, l’altro di tre giorni. Finita la macerazione ho tolto le bucce e filtrato gli estratti alcolici.  È ora di aggiungere lo sciroppo di zucchero. Una ricetta da cui potete partire per variare le proporzioni prevede l’uso della stessa quantità, in volume, di acqua, rispetto all’alcool. Se volete un limoncello meno alcolico aggiungete il 120% di acqua, rispetto all'alcool, o più. Per lo zucchero potete regolarvi in base al vostro gusto: partite dall’ottanta per cento, in peso, rispetto all’acqua. Quindi per esempio se avete usato 100 ml di alcool aggiungete uno sciroppo fatto da 100 ml di acqua e 80 grammi di zucchero. Se lasciate riposare il liquore una o due settimane, il gusto maturerà grazie alle reazioni chimiche che avvengono tra le sostanze estratte. Oddio, voglio farlo per Natale e non ho tempo di aspettare tre giorni! Vi ricordate, quando ho descritto la ricetta veloce dell’estratto di vaniglia? Poiché la velocità di estrazione dell’olio essenziale dipende dalla temperatura è possibile preparare un limoncello “veloce” scaldando l'alcool. Non troppo però, per evitare di alterare il gusto. Potete effettuare una estrazione veloce immergendo il barattolo con l’alcol e le bucce in una pentola dove avrete portato l’acqua a 50 °C. Coprite con un coperchio. Dopo due ore l’acqua sarà appena tiepida. Togliete il barattolo e procedete come in precedenza. Alla fine ho prodotto tre limoncelli con gli stessi ingredienti ma con procedimenti diversi. Li ho assaggiati in cieco e li ho trovati un poco diversi ma tutti buoni. 1 giorno di infusione a T ambiente: dei tre era quello con un aroma che definirei più “fresco”, più vicino all’aroma del limone intero. 3 giorni di infusione a T ambiente: aroma più “pieno”, con meno sentori “freschi”. Dei tre è il più simile a un limoncello commerciale. 2 ore di infusione a 50 °C: aroma e gusto più intenso dei tre. Li ho bevuti tutti con gusto! Fate i vostri esperimenti, con le vostre proporzioni di zucchero e alcool, e decidete quale dei tre vi piace di più. Io ho gradito leggermente di più quello con un solo giorno di infusione. Ricordate che il limoncello va servito molto freddo. Potete anche tenerlo nel congelatore: l’alcool e lo zucchero gli impediranno di congelare. Non abbiamo ancora finito di parlare di limoncello, ma per ora buon limoncello e buon Natale a tutti. Dario Bressanini  Appendice: calcolo del grado alcolico finale del limoncello Per i curiosi, riporto qui i passaggi per calcolare approssimativamente la gradazione alcolica finale del limoncello. Ricordiamo che la densità dell’alcool etilico a 20 °C è 0,78945 g/ml quindi 100 ml di alcool per uso alimentare al 95% vol contengono 5 g di acqua e 95*0,78945 = 75 g di alcool etilico. Le bucce inizialmente contengono circa il 70% di acqua, quindi 30 g contengono 21 ml = 21 g di acqua. Gli esperimenti in [3] mostrano come dopo appena quattro ore l’acqua sia stata estratta completamente, sostituita con una miscela di acqua e alcool. All’equilibrio, il liquido totale (dentro e fuori le bucce) è composto da 95 ml di alcool e da 21+5=26 ml di acqua, cioè 121 ml totali. La gradazione alcolica quindi sarà del 78%. Supponiamo che l’acqua all’interno delle bucce sia stata completamente sostituita da un ugual volume (21 ml) di acqua e alcool al 78% vol. Quindi recupereremmo 121-21 = 100 ml di liquido di infusione al 78% vol cioè 22 ml di acqua e 78 ml di alcool. Ora aggiungiamo 100 grammi di acqua con dello zucchero disciolto e otterremo il limoncello finale al 78/(78+100+21) = 39% vol. Ve l’ho già detto che il limoncello mi piace piuttosto forte? Bibliografia [1] Moio, L., Piombino, P., Di Marzio, L., Incoronato, C., &amp; Addeo, F. (2000). L’aroma del liquore di limoni (limoncello). Industrie delle Bevande, 29, 499-506. [2] Dugo, P., Russo, M., Mondello, L., Dugo, G., Postorino, S., &amp; Carnacini, A. (2000). Chemical and physico-chemical parameters and composition of the aromatic fraction of limoncello. Italian journal of food science, 12(3), 343-351. [3] Nota, G., Naviglio, D., Romano, R., Sabia, V., Attanasio, G., &amp; Spagna Musso, S. (1999). Examination of the lemon peel maceration step in the preparation of lemon liquor. Industrie delle Bevande (Italy). 24, 5-9" },
    { "title": "Scienza in cucina nel 2015", "text": "Con un po’ di ritardo ecco il riepilogo di quanto è successo nel blog Scienza in Cucina nel 2015. Se siete lettori abituali di questo blog, guardando il grafico degli accessi giornalieri nel 2015 dovreste capire al volo quali sono stati i due articoli più letti durante il 2015  In testa quello sul sale rosa dell’Himalaya e subito dietro, di un soffio, quello sul legame carne rossa/salumi e cancro. Questi due articoli hanno stracciato tutti i record precedenti di letture e condivisioni. In terza posizione quello sulla dieta alcalina, scritto nel 2014 riprendendo un brano del libro Salute e Bugie del mio amico dirimpettaio Salvo Di Grazia (è uno dei pochi articoli a cui, per disperazione, ho tolto la possibilità di commentare visto che attirava troppe persone che ripetevano la stessa aria fritta imparata a memoria, senza che ci fosse mai una vera discussione). In quarta posizione addirittura un pezzo del 2012, sulla leggenda che le patate cotte conservate diventino tossiche. Quinto un pezzo sulle farine, addirittura del 2009 ma ancora attivo e vivacemente commentato, visto che l’argomento interessa molto, soprattutto perché in rete girano molte bufale sulle farine (tipo \"La farina viene sbiancata?\". No). In sesta posizione ecco un altro pezzo del 2015, sulla scienza della Moka. È interessante notare che i primi cinque articoli più letti riguardano, direttamente o indirettamente, bufale, leggende o la sfera della salute, e solo il sesto, sul caffè della Moka, è un articolo di “scienza in cucina” classico. Nel 2015 hanno visitato questo blog circa 1.5 milioni di persone, sfogliando i vari articoli quasi 4 milioni di volte. Secondo Google Analytics le donne sono il 45% mentre l’età è molto distribuita. “Un blog per grandi e piccini”   . Per leggerlo il 48% delle persone ha usato un computer, il 39% uno smartphone e il restante un tablet. Il Browser preferito è Chrome, con il 44%, segue Safari con il 22%. Firefox resiste con il 13% mentre Explorer, con l’8% precipita sempre più in basso. Tra gli apparecchi mobile, in testa iPhone con il 22% seguito da iPad con il 16%. Poi una serie di Samsung. Dato che è un blog scritto in lingua italiana non stupisce che la maggioranza dei lettori (il 91%) provenga dall’Italia. Il secondo paese per accessi è ancora una volta la Svizzera (1.3%), tallonata dalla Gran Bretagna (1.14%) e dalla Germania (1%). Questo blog è stato raggiunto da 210 paesi diversi. Un click anche dalle isole Fær Øer, dal Togo, dall'isola di Man e daSaint Vincenct e Grenadine. Ho avuto 3000 visite dall’Africa, 12000 dall’Asia e 4800 dall’Oceania. Il 57% delle visite è arrivato tramite Google, il 17% sono visite dirette e un 13% da Facebook. Quindi, consiglio agli aspiranti divulgatori: o vi trova Google, o vi hanno messo nei preferiti, oppure se volete essere letti e visitati datevi da fare su Facebook, altrimenti non vi trova nessuno. Dopo le prime tre fonti di indirizzamento, il sito di Le Scienze indirizza il 3.5% del traffico. Yahoo, Twitter, Virgilio e Bing si prendono le briciole. Ci sono poi una miriade di siti (grazie   ) che mandano lettori, come Italia Unita per la Scienza, oppure hooki, una comunità di “commentatori di articoli” che hanno spesso ripreso e commentato pezzi del blog. Come vi ho detto la maggior parte delle visite che questo blog riceve arrivano direttamente da Google, e a parte le chiavi di ricerca \"Bressanini\" \"Scienza in cucina\" e simili, molti lettori sono arrivati qui cercando informazioni. Per la serie \"i grandi perché\" quelli più gettonati sono \"perché il basilico diventa nero\" (sono i polifenoli), “perché alcune uova sono bianche\" (è questione di razza), “perché si mette il sale per montare gli albumi?\" (perché le cattive abitudini sono dure a morire, e NON si dovrebbe mettere) e \"perchè le mele fanno maturare la frutta\" (perché producono etilene). Un sacco di domande, come gli altri anni, con il sale: \"perché l'acqua con il sale bolle prima\" (non è mica vero) ma anche \"perché il sale nelle acque marine fa bene\" (ehm?). Le stringhe di ricerca che contengono le parole “cancro” o “tumore” rivelano un’ansia diffusa verso praticamente tutto: dal microonde al latte pastorizzato al basilico agli spinaci cotti (?!?). Non ho idea del “perché ho bruciato la cioccolata al muro”, ma se mi chiedi “perché lo zucchero bianco fa male” ti rispondo che non fa più male di quello bruno e si devono ridurre entrambi. Così come tutti i vari sciroppi di moda oggi: di agave, d’acero, di palma, malti vari e così via. Alcune chiavi di ricerca (non mi chiedete come mai sono finite da me) “piedi di rana in seguito a farmaco omeopatico” “yerba per rituali per tenermi mio marito” “l’uomo per fare sesso non mangiare carne fa bene?” “è vero che il formaggio marcio fa male?” “ma è vero che l’acqua bollita dipende dai casi ti blocca lo stomaco?” “vignette da stampare su infermieri” È curioso come alcune persone usino Google come se dall’altra parte ci fosse una persona reale, facendo richieste come “vorrei una recita di fine anno dei bambini di 5 della scuola primaria con schec divertenti su quello che hanno fatto sulle discipline : italiano, matematica, ecc....\" o “vorrei sapere che fine ha fatto la ricerca sulla popolazione di limoni riguardanti il colesterolo nel sangue” oppure “buongiorno per piacere vorrei sapere cosa significa quando una persona non assimila zuccheri nel corpo . grazie” (qui ne trovate qualche altro migliaio)Buon 2016 a tutti Dario Bressanini" },
    { "title": "L'effetto Sambuca", "text": "L’infusione di scorze di arance amare era pronta, di un bel colore arancione limpidissimo. Stavo preparando una variante del limoncello e in un secondo recipiente avevo già preparato e fatto raffreddare uno sciroppo di zucchero, anch’esso limpidissimo. Non appena ho unito i due liquidi la soluzione è diventata torbida e opalescente.  Che cosa era successo? Avevo sbagliato qualcosa? Come è possibile che unendo due liquidi limpidi questi si mescolino completamente e spontaneamente ma perdendo di trasparenza? Unendo alcol etilico puro e acqua, con o senza zucchero, questi si mescolano spontaneamente ma la soluzione rimane limpida. D’altra parte cercando di mescolare, per esempio, acqua e olio la miscela diventa torbida, creando un'emulsione, ma solo se agitata vigorosamente, e dopo pochi minuti di riposo i due liquidi si separano tornando limpidi. In qualche modo il fenomeno che ho osservato preparando il mio liquore unisce entrambi gli aspetti. Il fenomeno della torbidità indotta dall’aggiunta di acqua a una bevanda alcolica è una caratteristica tipica dei popolari liquori mediterranei a base di anice, come l’italiana Sambuca, il francese Pastis, il turco Raki e il greco Ouzo. Originario del Sud Est ma bevuto in tutta la Francia, il Pastis è un liquore a 40-45% vol di alcol. È spesso bevuto come aperitivo aggiungendo a una parte di liquore cinque parti di acqua fredda e qualche cubetto di ghiaccio. Non appena si aggiunge l’acqua la soluzione da limpida diventa lattiginosa. Se siete soliti bere la Sambuca liscia, oppure come correzione al caffè, non avrete forse mai notato che si comporta nella stessa maniera del Pastis a contatto con l’acqua. Provate a miscelare una parte di Sambuca e una di acqua e vedrete la soluzione diventare opalescente immediatamente.     Qual è l’origine di questo fenomeno? La molecola principalmente responsabile dell’aroma di queste bevande è il trans-anetolo. Contenuta nell’anice stellato, nei semi di finocchio e in altri vegetali, questa molecola aromatica è solubile in alcol etilico ma praticamente insolubile in acqua. Questi liquori hanno tutti una gradazione alcolica superiore al 40% in volume, e questo è sufficiente per mantenere in soluzione il trans-anetolo e le altre sostanze aromatiche presenti che differenziano i diversi liquori. Quando aggiungiamo acqua, il trans-anetolo non ha più abbastanza molecole di alcol etilico con cui circondarsi e si ritrova attorniato da troppe molecole d’acqua con cui ha una affinità molto inferiore. A questo punto le molecole di trans-anetolo tendono ad aggregarsi tra di loro, formando delle piccolissime goccioline. È esattamente quello che succede quando versiamo un po’ di olio in un bicchiere d’acqua e agitiamo vigorosamente: l’olio non ha la minima voglia di sciogliersi in acqua ma si formano moltissime piccole goccioline creando quella che gli scienziati chiamano una emulsione. A differenza dell’olio però, nel caso della Sambuca o del Pastis non vi è alcun bisogno di agitare la soluzione, e la formazione dell’emulsione è spontanea, perché il trans-anetolo improvvisamente viene “espulso” dalla soluzione. Il diametro tipico di queste goccioline è dell’ordine del millesimo di millimetro, e questo fa si che la luce, che prima riusciva a passare liberamente nel liquido, ora viene invece diffusa in tutte le direzioni facendo apparire biancastra la bevanda. Così come l’emulsione di acqua e olio è instabile, e nel giro di pochissimo le due componenti si separano, anche l’emulsione nel nostro aperitivo è instabile e con l’andar del tempo le goccioline di trans-anetolo diventano sempre più grandi e la miscela torna limpida. Questo però accade solo dopo giorni o addirittura mesi: nel tempo in cui berrete la vostra bevanda non farete a tempo ad accorgervene. Tornando al mio liquore con le arance, l’intorbidimento dopo l’aggiunta dello sciroppo è una buona notizia: significa che l’infusione alcolica ha estratto molti oli essenziali che doneranno aroma alla bevanda. Spinto dalla curiosità di replicare il fenomeno con altre sostanze grasse ho coperto un po’ di olio extravergine di oliva con l’alcol etilico.  Dopo un paio d’ore l’alcol era diventato giallino: aveva evidentemente estratto delle sostanze dall’olio.  Avrebbero causato il fenomeno dell’emulsione spontanea? Ho prelevato un po’ di alcol e ho aggiunto dell’acqua. Ed ecco l’emulsione  Il sapore? Beh, ricordava vagamente l’olio. Continuerò a preferire il Pastis Dario Bressanini Bibliografia Grillo, Isabelle. \"Small-angle neutron scattering study of a world-wide known emulsion: Le Pastis.\" Colloids and Surfaces A: Physicochemical and Engineering Aspects 225.1 (2003): 153-160. Carteau, David, Dario Bassani, and Isabelle Pianet. \"The “Ouzo effect”: Following the spontaneous emulsification of trans-anethole in water by NMR.\"Comptes Rendus Chimie 11.4 (2008): 493-498. Scholten, Elke, Erik van der Linden, and Herve This. \"The life of an anise-flavored alcoholic beverage: does its stability cloud or confirm theory?.\"Langmuir 24.5 (2008): 1701-1706. Koroleva, M. Yu, and Evgenii V. Yurtov. \"Nanoemulsions: the properties, methods of preparation and promising applications.\" Russian Chemical Reviews81.1 (2012): 21. " },
    { "title": "Bruciare di microonde (4)", "text": "Riprendiamo i nostri esperimenti con il microonde (impropriamente chiamato “forno”). Se nella puntata precedente lo avevamo usato per preparare cipolle e broccoli, questa volta vediamo come non utilizzare l’apparecchio. Si sente spesso dire che il microonde cuoce “dall’interno verso l’esterno” ma non è così. Prima della sua invenzione l’unico modo per il calore di penetrare all’interno di un cibo era per conduzione a partire dalla superficie. Fosse esso bollito in acqua, fritto, cotto al forno, al vapore o alla griglia. Le microonde invece penetrano dalla superficie in molti cibi, a seconda del loro contenuto di acqua, ma solo per qualche centimetro, e poi il calore si trasmette verso il centro per conduzione. Quindi è meglio, esattamente come per una frittura, che i pezzi non superino i 3-4 cm di lato e siano abbastanza uniformi. Il pane, ad esempio, non è molto ricco di acqua e le microonde penetrano per circa 3-4 cm. Ora vi mostro cosa succede con un riscaldamento prolungato di un alimento povero d’acqua. Ho preso 6 fette di pancarrè e le ho tagliate in quattro. Le ho messe nel microonde insieme ad una tazza d’acqua per assorbire le microonde non assorbite dal pane, per evitare di danneggiare l'apparecchio.  Ho acceso l’apparecchio alla massima potenza per 10 minuti. Le microonde penetrano all’interno del pane scaldando tutte le fette.  Apparentemente sembra non sia accaduto nulla, a parte un leggero sfaldamento esterno. Vediamo però cosa è successo all'interno, ma prima lasciamo raffreddare il pane.  Ora apriamo la pila di fette  Possiamo osservare che in posizioni diverse il pane si è abbrustolito, probabilmente in corrispondenza degli hot-spot di cui vi avevo parlato nella prima puntata. Sollevando la prima fetta si vede il pane completamente bruciato  ed ecco tutte le fette  Come è possibile? Come abbiamo detto il pane non contiene tanta acqua e quindi le microonde possono penetrare velocemente anche in profondità scaldando le fette. Quelle in superficie però vengono raffreddate dall’aria disperdendo calore mentre in quelle centrali il calore non può sfuggire velocemente (ho messo alla massima potenza, ricordate?). Rapidamente le fette centrali possono raggiungere i 100 °C −la temperatura di ebollizione dell’acqua − in corrispondenza degli hot-spot bruciando, mentre il vapore che fuoriesce rammollisce le fette esterne. Ecco perché non è consigliabile utilizzare il microonde per far rinvenire del pane raffermo. Nel caso migliore diventa tutto molle. Nel caso peggiore bruciate tutto. Ebbene sì, si può “bruciare” il cibo in un microonde e le temperature possono anche superare i 100 °C. Quindi fate attenzione quando riscaldate a lungo alimenti poveri di acqua. Se proprio dovete farlo usate una bassa potenza, per dare tempo al calore di diffondersi. A presto Dario Bressanini" },
    { "title": "Patate marziane e Science&amp;Comics", "text": "Sono giorni frenetici con tanti impegni che si accavallano, incontri pubblici e conferenze, le lezioni di chimica e tecnologia degli alimenti per i miei studenti all'Università, i vari Festival che pare siano tutti concentrati tra settembre e novembre, la scrittura degli articoli, gli esperimenti casalinghi, il mio lavoro di ricerca e troppo altro. Ogni tanto però riesco a ritagliarmi qualche ora di relax e settimana scorsa sono andato a vedere The Martian, un film che ha \"saputo rimettere la scienza nella fantascienza\". (WARNING, MINOR SPOILER ALERT).  Mark, l'astronauta protagonista, riesce a sopravvivere su marte senza morire di fame perché riesce a far germogliare delle patate impacchettate e spedite sul pianeta rosso molti mesi prima. Tornato a casa mi sono ricordato che a gennaio 2015 avevo acquistato delle patate viola in un mercatino e le avevo dimenticate per tutti questi mesi in un sacchetto di carta semiaperto. Quando le ho tirate fuori mi sono trovato davanti questa meraviglia di foresta aliena viola e verde  Ora le ho interrate e innaffiate, grazie al cielo senza dover produrre acqua dall'idrazina dei motori dell'astronave come fa Mark nel film. Chissà se sopravviveranno. Vi terrò aggiornati. Sempre quest'inverno ho anche messo a germogliare due semi di avocado di varietà Hass, quella che preferisco per preparare il guacamole.  Curiosamente il seme della piantina più bassa è stato messo in acqua un paio di mesi prima di quello che invece è cresciuto più rigogliosamente anche se secondo l'etichetta entrambi erano della varietà Hass (il colore delle radici però è diverso). Le ho interrate e messe fuori. Speriamo che reggano il freddo dell'inverno. Ne approfitto per dirvi che sarò a Lucca Comics &amp; Games, per una volta non da incallito fumettaro collezionista ma da relatore nella sezione Comics&amp;Science. Venerdì 30 il pomeriggio, a parlare di scienza e fumetti, partendo dal libro Contronatura. Come ogni anno sarò anche al Festival della Scienza di Genova con due eventi. Il primo il 25 ottobre al palazzo della borsa alle 11:30, a presentare il libro Contronatura insieme alla dirimpettaia di blog (nonché organizzatrice delle conferenze del Festival della Scienza di Genova), presentati nientepopodimenoche dal Direttore Marco Cattaneo! Il secondo evento sarà a Palazzo Ducale l'1 novembre alle 14:30, dove stuzzicherò Roberto Defez sugli OGM. Potete prenotarvi (niente streaming), ma se leggete che è tutto esaurito non preoccupatevi: vengono messi in prenotazione solo la metà dei posti disponibili. Arrivederci a Lucca e/o a Genova Dario Bressanini" },
    { "title": "Sciroppo delle mie brame, chi è il più naturale del reame?", "text": "Da un po’ di anni è scoppiata la moda dei dolcificanti “naturali”. Si sa, lo zucchero bianco è sotto attacco, e anche quello di canna non si sente tanto bene. Nell’era della demonizzazione del saccarosio, il comune zucchero da tavola, ci sentiamo ormai in colpa a mangiare i dolci. L’istinto primordiale verso il dolce, indice di cibi energetici, è però irresistibile (il dolce è il solo sapore fondamentale verso cui i neonati mostrano apprezzamento sin dalla nascita). Ecco quindi gli scaffali dei supermercati, e ancor più dei negozi specializzati, riempirsi di sciroppi e zuccheri di vario tipo, dallo sciroppo d’acero a quello di agave, dallo zucchero di cocco a quello di palma, insieme a malti di tutti i tipi. Tutti più o meno spinti e reclamizzati con un’aura di naturalità che spinge molte persone a usarli non per il gusto, spesso complesso e meravigliosamente aromatico a differenza del comune saccarosio, ma perché si suppone siano “più salutari”. O così lasciano intendere i vari guru del salutismo online. Pochi però sanno cosa contengono. Prima di continuare un avvertimento: qui raramente affronto temi salutistici o legati al benessere. Non è mia intenzione dare consigli su cosa dovreste o non dovreste mangiare. Anche per il buon motivo che in questo campo ci sono poche cose veramente chiare, definitive e inequivocabili non passibili di essere contraddette tra pochi anni, perché gli studi rigorosi in questo campo sono molto difficili da effettuare, e molto spesso sui giornali vengono riportate solo delle semplici correlazioni, che sono solo il punto di partenza di un’indagine, non quello di arrivo. Paradossalmente è molto più facile studiare  veleni che ti ammazzano in due giorni che non gli effetti a lungo termine di alimenti che si assumono quotidianamente insieme a tanti altri. Per esempio quale sia la dose giornaliera suggerita che non si dovrebbe superare di zuccheri semplici è ancora dibattuta. L’OMS (Organizzazione Mondiale della Sanità), ma anche altre istituzioni nazionali e internazionali, col tempo hanno ridotto questa quantità e non è detto che in futuro non lo facciano ancora. Quindi non sperate qui di trovare i consigli per acquistare “uno zucchero naturale che faccia bene”. Fatta questa premessa, veniamo agli zuccheri. Dal punto di vista nutrizionale tutti i carboidrati, quindi tutti gli zuccheri –una loro sottofamiglia– , forniscono lo stesso apporto calorico pari a 4 kcal/g. Il glucosio è l’unico zucchero che può essere direttamente utilizzato da tutte le cellule. Di tutti gli esseri viventi. È la vera \"energia per la vita\". Tutti gli altri devono essere trasformati dal nostro corpo prima di poter essere utilizzati. Per esempio il saccarosio viene scisso nei suoi componenti –glucosio e fruttosio– nell’intestino. Il fruttosio deve essere prima trasformato dal fegato per poter essere utilizzato come fonte di energia. Il nostro corpo reagisce più o meno velocemente all’ingestione di zuccheri diversi. Il glucosio ha un Indice Glicemico (IG) posto uguale a 100 per convenzione, mentre quello del fruttosio (IG=15) è più  basso perché ci vuole più tempo per trasformarlo. Il saccarosio ha un IG intermedio di circa 65, più o meno come il miele. L’Indice Glicemico non è una misura di quanto uno zucchero “faccia bene” o “faccia male”, e neppure di quanto “faccia ingrassare” (troppo spesso viene semplicisticamente interpretato così), ma solo della velocità con cui un determinato zucchero (o alimento che contiene carboidrati che verranno trasformati in glucosio) viene metabolizzato. Chi soffre di diabete deve stare attento all’indice glicemico e alcuni suggeriscono che tutti dovrebbero fare lo stesso, nonostante l’IG sia stato contestato, da altri, in tempi più recenti. D’altra parte il fruttosio, che ha un IG molto basso, negli ultimi anni è finito sotto tiro da parte di alcuni ricercatori (come vi dicevo in questo campo purtroppo siamo ben lontani dall’avere tutto chiarito e ci sono varie scuole di pensiero) che lo considerano il responsabile principale dell’obesità e di altre malattie metaboliche. Il fruttosio in ogni sua forma ovviamente, quindi sia puro che presente nel saccarosio, nel miele, nello sciroppo di glucosio-fruttosio, nello zucchero invertito, nei succhi di frutta e così via. Non entriamo qui nella faccenda: sono anni che seguo con interesse le ricerche sul fruttosio e non mi pare siano arrivate ancora a conclusioni certe e condivise. Magari ne parleremo in futuro. Questo per dire che i consigli che a volte leggete sulle riviste o sul web (“il fruttosio è il male, consuma glucosio” oppure “il glucosio è il diavolo, usa il fruttosio”) dipendono alla scuola di pensiero a cui appartiene il vostro interlocutore, oppure da cosa vi vuole vendere. E sempre più spesso sentite invece inviti a consumare sciroppi di riso, di malto, d’agave, esortazioni a evitare come la peste lo sciroppo di glucosio-fruttosio, e di usare invece il naturalissimo miele e così via. Come se questi non fossero composti sempre dagli stessi zuccheri semplici. In larga parte le proprietà degli sciroppi si possono ridurre alle proprietà degli zuccheri semplici che vi sono disciolti. La maggior parte degli sciroppi contiene tra il 70% e l’80% di zuccheri che solitamente sono saccarosio, glucosio e fruttosio. Più ne contiene e più denso e viscoso è lo sciroppo. Tuttavia la viscosità dipende anche dalla lunghezza delle molecole presenti: molecole più lunghe rendono lo sciroppo più viscoso di molecole più corte. Molti sciroppi sono colorati e aromatici perché contengono anche piccole quantità di altre sostanze che impartiscono colori e aromi caratteristici. Lo sciroppo d’acero È il classico sciroppo da mettere sui pancake. È prodotto principalmente in Canada facendo bollire a lungo la linfa raccolta da alcune specie di aceri come l’acero da zucchero, l’acero nero e l’acero rosso. Il succo viene fatto bollire per evaporare l’acqua e durante la lavorazione si producono molte sostanze aromatiche dovute alla reazione di Maillard, oltre che piccole quantità di glucosio e fruttosio dalla scissione del saccarosio. La linfa, un liquido chiaro e quasi senza sapore, ha un contenuto di saccarosio tra il 2% e il 5%. Poiché per legge lo sciroppo d’acero deve avere almeno il 66% di zuccheri, per ottenere 1 kg di sciroppo d’acero si deve partire da 15-30 litri di linfa raccolta dall’albero. Questo è uno dei motivi per cui lo sciroppo d’acero è tanto costoso. Gli zuccheri presenti sono per il 98% saccarosio, con tracce di glucosio e fruttosio. Lo sciroppo d’agave Lo sciroppo d’agave, chiamato anche “nettare d’agave” viene ottenuto da alcune specie di Agave, soprattutto l’Agave blu (Agave tequilana) usata in Messico anche per la produzione della Tequila. Il cuore della pianta è spremuto per ottenere la linfa che contiene vari polisaccaridi tra cui il principale è l’inulina: un polimero composto da fruttosio. Il succo viene scaldato e degli enzimi spezzano l’inulina producendo fruttosio, lo zucchero principale dello sciroppo d’agave. A seconda del metodo di produzione e del materiale di partenza lo sciroppo d’agave può avere dal 70% al 90% di contenuto di fruttosio, rispetto agli zuccheri totali presenti, una concentrazione che lo rende lo sciroppo di origine naturale con il più alto contenuto di fruttosio. Zucchero di palma e zucchero di cocco Nei paesi tropicali esistono varie palme con un nettare dall’elevato contenuto zuccherino. Alcune “palme da zucchero”, come Arenga pinnata e Borassus flabellifer, sono usate da secoli dalle popolazioni locali per produrre zucchero. Si incide l’infiorescenza maschile e si raccoglie giornalmente in un contenitore un liquido dolciastro ricco di saccarosio. Si possono raccogliere dai 5 ai 30 litri di liquido al giorno per un periodo di vari mesi. Il nettare viene poi portato all’ebollizione in grandi padelle di ferro poste sopra un fuoco e concentrato sino a diventare uno sciroppo molto denso. Viene venduto così, chiamato a volte “miele di palma”, oppure concentrato ulteriormente per essere versato in stampi in cui solidifica. Un prodotto che l’industria del salutismo ha proposto negli ultimi tempi sui mercati occidentali e che sta avendo molto successo è il cosiddetto “zucchero di cocco”. La fonte del nettare in questo caso è la palma da cocco (Cocos nucifera). Questa pianta è sempre stata, tradizionalmente, usata per produrre noci di cocco, vendute fresche, oppure da trasformare in farina, o ancora da usare per produrre l’olio di cocco. Negli ultimi anni, grazie alla richiesta del mercato occidentale di zuccheri percepiti come più “naturali”, alcune piantagioni di noci di cocco, specialmente in Indonesia e nelle Filippine, si sono convertite alla produzione di zucchero. Anche in questo caso si estrae il nettare dall’infiorescenza e lo si concentra portandolo all’ebollizione. Una palma può produrre fino a 50 kg di zucchero all’anno. Il nettare di tutte queste palme è ricco di saccarosio, circa il 15%. Non appena il nettare inizia a fuoriuscire viene attaccato da batteri e lieviti, che cominciano a produrre enzimi che trasformano in parte il saccarosio in glucosio e fruttosio. La fermentazione deve essere tenuta sotto controllo con degli agenti antimicrobici e conservanti perché altrimenti non sarà più possibile ottenere zucchero solido di buona qualità. Durante l’ebollizione, che può durare diverse ore, una parte del glucosio e del fruttosio, generati dalla scissione del saccarosio, reagiscono con le impurezze proteiche presenti per formare i tipici prodotti bruni aromatici (furani e pirazine principalmente) della reazione di Maillard, caratteristici di molti sciroppi lasciati bollire a lungo. Sia lo zucchero di cocco che quello di palma contengono circa il 90% di zuccheri (saccarosio 70%-80%, glucosio e fruttosio) e il resto acqua, acidi organici, chetoni e prodotti della reazione di maillard. Se invece gli enzimi, durante la lavorazione, non vengono tenuti sotto controllo, la quantità di saccarosio può essere inferiore, e aumentare la percentuale di fruttosio, anche grazie alla scissione dell’inulina presente. Lo sciroppo di malto Il malto è il prodotto della germinazione del seme di un cereale. Nel corso del processo di germinazione, l’amido presente nel seme è parzialmente trasformato in zuccheri. Dal chicco germinato si può ottenere della farina, chiamata farina maltata, oppure si può aggiungere acqua e, dopo una filtrazione, ottenere una soluzione zuccherina che concentrata opportunamente porta allo sciroppo di malto. Tutti i semi dei cereali come orzo, frumento o mais, sono ricchi di amido e possono essere usati per produrre il malto, ma spesso si ottiene dall’orzo, anche perché è il punto di partenza per la produzione della birra. Lo sciroppo di malto è ricco del disaccaride maltosio, uno zucchero semplice formato da due molecole di glucosio, e ha un sapore caratteristico. Si aggiunge a prodotti da forno perché il maltosio ha molte proprietà simili al glucosio, tra cui la capacità di partecipare alla reazione di Maillard, a differenza del saccarosio, e quindi di dorare e brunire i prodotti. Altri sciroppi In passato abbiamo già trattato di altri sciroppi più comuni, come quello di glucosio o il miele. Qui sotto potete trovare una tabella, tratta dal mio libro sulla Scienza della Pasticceria, con le percentuali relative di glucosio, fruttosio e saccarosio di vari sciroppi.  Tutti gli zuccheri “alternativi” che abbiamo visto contengono tracce di altre sostanze, come calcio e potassio. Tuttavia sono in quantità estremamente basse da non avere alcuna importanza dal punto di vista nutrizionale, viste le piccole quantità con cui noi utilizziamo gli zuccheri. Perché allora ultimamente vanno tanto per la maggiore? Per gli aromi meravigliosi e i sapori complessi? Certo. I miei pancake non riceveranno altro sciroppo se non quello, ahimè costoso, d’acero. Ma per quel che riguarda le sue proprietà nutrizionali, beh, è equivalente al saccarosio, ed è disonesto far pensare che sia in qualche modo “più sano”. Vedo troppi siti o riviste di benessere o cucina ammiccare alla “naturalità” di questi zuccheri e sciroppi, senza mai fornire uno straccio di prova scientifica che siano effettivamente “meglio” per come lo intendono loro. Perché non possono. Non lo sono. Ricette di dolci dove lo zucchero di cocco o lo sciroppo d’agave sono usati come foglia di fico, per dare la finta illusione a chi li cucina, e li mangia, di “cucinare sano”. Proporre di usare il “malto di farro” o il “malto di riso venere integrale” serve solo a imbellettare la coscienza, in una sorta di autoindulgenza plenaria per espiare colazioni e merende forse un po’ troppo dolci e abbondanti. Consumati in eccesso, tutti gli zuccheri, indipendentemente dalla loro provenienza, possono causare o aggravare problemi di salute come l’obesità e il diabete. Alla fine sono semplicemente zuccheri semplici con aromi particolari, che vanno trattati come il normale zucchero da tavola: con moderazione. Sempre. L’unico zucchero “dietetico” ... è quello che non si mangia. Alla prossima Dario Bressanini" },
    { "title": "Le ricette scientifiche: i pancake", "text": "Avete presente le frittelle che prepara Nonna Papera e che Ciccio si pappa a sazietà?  In realtà non sono frittelle, si chiamano pancake e fanno parte della tipica colazione americana, innaffiate solitamente con lo sciroppo d’acero, di cui abbiamo parlato la scorsa volta. In occasione della prossima uscita della versione eBook de La Scienza della Pasticceria, (stabile da mesi al primo posto nella classifica, sezione Dolci e Dessert   ) ho pensato di mettere qui la \"ricetta scientifica\" dei pancake tratta dal mio libro. Nel libro ogni ricetta è spiegata nel dettaglio e serve a illustrare un particolare concetto. In questo caso serve a mostrare come il particolare procedimento riduca al minimo la formazione di glutine. Ingredienti per 8-12 pancake 1 - La ricetta tipica americana prevede il buttermilk: quel liquido che rimane dopo aver preparato il burro a partire dalla panna. In italia a volte lo si trova con il nome di latticello, ma è spesso un prodotto diverso perché in USA viene fatto fermentare diventando simile ad uno yogurt molto liquido. Non avendo il latticello io faccio cagliare un po’ il latte con un cucchiaio di succo di limone, lasciandolo a riposo per 10-20 minuti. 2 - Separate i tuorli e montate gli albumi. Questo renderà i pancake più soffici. Unite gli albumi montati al latte. 3 - Sciogliete il burro e quando è intiepidito aggiungetelo al tuorlo. Inizialmente solo un goccio, mentre lavorate di frusta per evitare di coagulare il tuorlo. A poco a poco aggiungetelo tutto. 4 - Versate la miscela di tuorlo e burro nel latte. 5 - Versate il liquido (latte+albume+burro+tuorlo) nella farina a cui avrete aggiunto un pizzico di sale per esaltare i sapori, e lo zucchero. Siamo arrivati al punto cruciale: mescolate il minimo indispensabile, non più di 10 secondi. Non dovete cercare di eliminare tutti i grumi: spariranno poi. Se mescoliamo troppo comincerà a formarsi il glutine che cambierà la consistenza dei nostri pancake.  6 - Lasciate riposare almeno 30 minuti, per dar modo al lievito di cominciare ad agire. Potete anche preparare la miscela la sera, metterla in frigorifero e utilizzarla per la colazione della mattina successiva. 7 - Ora prendete una crepiera, o se non l’avete una bistecchiera liscia o una padella antiaderente adatta per essere scaldata a fuoco vivo. La temperatura è giusta quando, buttando qualche goccia di acqua, questa comincia a vagare in giro sfrigolando. Se si vaporizza istantaneamente la temperatura è troppo alta. 8 - Versate un mestolino alla volta. Non troppo altrimenti non riuscirete a girare il pancake senza romperlo.  9 - Dopo poche decine di secondi, quando la parte inferiore sarà brunita girate il pancake. 10 - Poche decine di secondi di cottura anche dall’altro lato e il pancake è pronto per essere innaffiato di sciroppo d’acero e mangiato. Se volete potete anche surgelarli.  Alla prossima Dario Bressanini p.s. posseggo il manuale di Nonna Papera, ovviamente, ma la ricetta non c'è" },
    { "title": "Piante o supereroi?", "text": "«Marvels. Le «Meraviglie», le chiamavano… ed è questo che erano. Accanto a loro… noi cosa eravamo?» si chiede Phil Sheldon, il fotografo protagonista di una graphic novel (Kurt Busiek e Alex Ross, Marvel Comics 1994) che racconta la nascita dei supereroi, visti però da una prospettiva nuova, la nostra. Nella New York del secondo dopoguerra, iniziano a comparire strani personaggi che noi siamo abituati a conoscere per le loro avventure. Pensateci, i fumetti iniziano sempre quando i supereroi sono già belli in azione. Che si tratti dell’Uomo Ragno o di Capitan America, abbiamo sentito quasi esclusivamente la loro versione dei fatti. Le loro battaglie, come hanno acquisito i superpoteri, come hanno deciso di usarli «per il bene dell’umanità». Nessuno si era mai posto la domanda di come dovessero sentirsi gli abitanti della Grande Mela di fronte a questi che prima di essere eroi erano «mostri». Si potevano fidare di loro? Gli avrebbero fatto del male? E chi li avrebbe controllati visto che erano così potenti? Sheldon li fotografa: «Quelle facce raccontavano un’altra storia… una storia di paura e di stupore. E di un mondo scosso dalle fondamenta stesse». Vi abbiamo raccontato di grandi scontri tra quei supereroi che sono la natura e l’agricoltura. Armi potentissime messe in gioco da entrambe le parti. Storie affascinanti di geni e ingegno, ma «quel che vedevamo noi erano massacri, distruzione e caos e gente impaurita che un minuto o due fa si sentiva al sicuro mentre ora cercava di togliersi di mezzo senza sapere da quale parte scappare».  Gli abitanti come spettatori inermi di una guerra più grande di loro, tra supereroi e supercriminali. In mezzo, loro, le formiche che abitavano New York. E non è difficile immaginare che sensazioni simili ci siano anche nei confronti delle tecnologie di manipolazione del DNA. Non li conosciamo, ma arrivano e distruggono tutto. Col tempo e le buone azioni, i supereroi sono stati accettati e, alla fine, osannati dalla società. Ma ce n’è voluto di tempo. Leggendo queste parole, non possiamo non pensare alle difficoltà che hanno incontrato personaggi come Nazareno Strampelli nel proporre le proprie novità. Piante che promettevano grandi cose, ma che prima di mostrare i loro lati positivi arrivavano a distruggere la tradizione. Anche il Senatore Cappelli che adesso è il supereroe osannato da tutti, all’epoca era solo un’innovazione che arrivava da fuori che spazzava via i grandi grani della tradizione, i \"grani antichi\" di una volta. E chissà se una Slow Food degli anni '20 si sarebbe opposta all'innovazione. E che dire degli ibridi di mais, che ora tutti gli agricoltori utilizzano, ma che quando furono introdotti arrivarono a bruciarli in piazza? Gli OGM oggi sono qualcosa di più, sono percepiti come «diversi». Sono quello che in Marvels è rappresentato dagli X-Men, i mutanti. A differenza dell’Uomo Ragno o della Torcia Umana, che hanno acquisito i loro poteri da adulti, gli X-Men così ci sono nati. Il loro genoma è diverso. E per questo sono dei reietti, braccati da tutti.  Sheldon racconta che «sembravano persone normali, ma non si poteva mai esserne sicuri. Erano il lato oscuro delle Meraviglie. Se Capitan America e Mister Fantastic ci parlavano della grandezza che è in ciascuno di noi, i mutanti erano la fine della razza umana. “Sono i nostri sostituti” dicevano gli scienziati. Il prossimo stadio evolutivo. Homo superior. Noi eravamo obsoleti e loro erano il futuro. Un pensiero terrificante».  Ci hanno detto per anni che gli OGM sarebbero stati il futuro, che avrebbero eradicato la fame nel mondo, che avrebbero conquistato il mercato e sostituito tutte le coltivazioni. Il pensiero, ha ragione Sheldon, è terrificante, perché loro sono diversi, invincibili e quindi incontrollabili. «I mutanti erano peggio dei supercriminali. L’Anguilla era solo un uomo in costume. Pericoloso certo, ma la Torcia lo avrebbe fermato. Ci avrebbe protetti. Chi ci avrebbe invece protetti dai mutanti?».  Se con i supereroi era andata tutto sommato bene, con i mutanti la città si ribella. Ed è in questo contesto che, nella graphic novel, avviene il cambio di frame, quello che vi stiamo proponendo qui. Un giorno le figliolette di Sheldon incontrano al parco una piccola bambina mutante, con gli occhioni grandi e gonfi di lacrime, abbandonata dai genitori per paura di ritorsioni nei loro confronti.  Le piccole la prendono per mano e la portano a casa. Quando lo scopre, Phil Sheldon è terrorizzato: «Sarà contagiosa? Chissà se le bambine l’hanno toccata, chissà se sono rimaste infettate». E non possiamo non far notare come l’universo linguistico associato agli OGM li veda spesso come portatori di contaminazioni con la loro sola presenza.  Ma poi, il contatto con questa mutante, il vederla da vicino, indifesa e completamente diversa da quello che era il suo immaginario dei mutanti, lo mette in crisi: «C’era qualcosa nei suoi occhi e non potevo fare a meno di pensare alla liberazione di Auschwitz… agli sguardi dei loro occhi e… mio Dio, è solo una bambina!».  La piccola mutante era solo una bambina e gli OGM sono solo piante. Presentarli, fin dall’inizio, come se fossero una storia «speciale», diversa in qualche modo da tutte le altre storie che vi abbiamo raccontato, ha segnato la loro condanna pubblica. La comunicazione delle multinazionali è stata per anni unicamente pensata per i loro clienti diretti, gli agricoltori, trascurando i consumatori finali che, in gran parte, anche nei Paesi nei quali gli OGM si coltivano, sono ignari dei loro utilizzi e di dove si possano trovare nella catena alimentare. Renderli speciali, magnificandone le proprietà, li ha fatti diventare gli X-Men dell’agricoltura: dotati di grandi poteri, ma da guardare con paura perché invincibili e, quindi, incontrollabili. Cosa c'è in un nome? \"Forse che quella che chiamiamo rosa cesserebbe d'avere il suo profumo se la chiamassimo con un altro nome?\" È la frase che William Shakespeare fa dire a Giulietta nel secondo atto del “Romeo e Giulietta”. Che cos’è che fa di una rosa una rosa? Il suo nome oppure il suo profumo, la forma dei petali, il colore? Perché un nome dovrebbe influenzare quello che noi pensiamo di una cosa? Nel mondo dei supereroi Marvel, i Fantastici Quattro o Capitan America sono “i buoni”, sono amati dalla popolazione, mentre gli X-Men, i mutanti, sono odiati. Eppure hanno tutti dei superpoteri. Potentissimi. Ha forse importanza come hanno ottenuto questi poteri? I Fantastici Quattro bombardati dalle radiazioni cosmiche, da adulti. Capitan America con un siero, da adulto. Gli X-Men ci sono nati. Hanno dei geni che li rendono diversi. Non è forse più importante sapere come li usano questi poteri? Perché dovrebbe essere importante in che modo hanno ricevuto i loro superpoteri? In un mondo perfettamente razionale, auspicato dal Professor Xavier, dovrebbe essere così.  Ma nel mondo della comunicazione ciò che importa è il “frame”, la cornice concettuale che usiamo per “dare senso” alle informazioni che riceviamo. È un discorso che avevamo già affrontato parlando di comunicazione e omeopatia, ricordate? Il brano che avete letto sopra è tratto dal libro Contro Natura, e quei ragionamenti calzano a pennello all’”infortunio” che è accaduto in questi giorni a Slow Food, che come sapete è da sempre contraria agli OGM. Vi racconto brevemente i fatti, che trovate più in dettaglio nel blog dirimpettaio. Sul sito di Slow Food compare un articolo che elogia una pianta, a cui è stata inserita una “macchinetta proteica” per resistere a dei patogeni. La pianta quindi non avrebbe più bisogno di pesticidi perché si difende da sola. Slow Food, valutando “nel merito” è felice di questa scoperta, perché ridurrebbe l'impatto ambientale. E chiosa che queste strategie  Una pianta con superpoteri quindi. Buona come Capitan America. Beatrice Mautino però fa notare loro che quella pianta è un OGM. Apriti cielo! Succede un putiferio. Invece che prendere la palla al balzo e cominciare a riflettere su quali sono le caratteristiche delle piante che Slow Food vede con favore e quali no (discussione legittima e persino dovuta), indipendentemente da come sono state ottenute, è come se avessero scoperto che in realtà la pianta non era Capitan America ma un membro degli X-Men, e quindi “per definizione” diventava cattiva. Le sue proprietà non importavano più. Prima era buona, ora non più. Anche se si comporta esattamente come prima. La rosa non è più una rosa. Non l’hanno presa bene. Hanno reagito in modo goffo e stizzito cercando di rassicurare i loro associati, che nel frattempo si erano molto arrabbiati, visto che per anni si sono visti dipingere gli OGM come il diavolo in persona e non, invece, come semplici piante da valutare caso per caso. A differenza di Sheldon, non sono usciti dal frame, non hanno (ancora) fatto quel passo che permette di vedere questi organismi per quello che sono: semplicemente piante, da valutare per quello che sanno fare, e non importa come abbiano ottenuto i loro poteri. È assolutamente legittimo essere contro gli OGM, a patto che si sappia perché si è contro: devi affrontare l’argomento entrando “nel merito”. Puoi essere contrario perché pensi che siano tutti un prodotto delle multinazionali. Oppure perché incrementano l’uso di diserbanti. Oppure perché sono brevettati. In altre parole, sei contro ad alcune caratteristiche di alcune di queste piante. Entrare nel merito però significa esporsi a dei rischi: se nella tua mente sei contro agli OGM perché pensi che siano tutti prodotti dalle multinazionali, che fai quando scopri che non é così? Come lo spieghi ai tuoi associati? Se sei contro i brevetti, che fai con una pianta che non è brevettata? Come glielo spieghi che ci sono piante non OGM che sono brevettate e resistono ai diserbanti venduti in kit? O che molte delle varietà (non OGM) sul mercato oggi sono brevettate? Ci opponiamo anche a loro? Ci opponiamo a tutto? È molto più facile un NO generalizzato che entrare nel merito e fare dei distinguo. E sorvolare sulle contraddizioni. Ed è quello che fanno tutte le associazioni: chi fa dei distinguo è visto come un traditore della \"causa\". Ecco quindi che quando arriva davvero una pianta che non è prodotta dalle multinazionali ma dalla ricerca pubblica (e non è certo la prima), italiana per di più, che non c’entra nulla con i diserbanti ma, anzi, riduce il consumo di pesticidi, che non è brevettata e così via, questo ti scardina il frame. Lo sfascia. Perché non ritrovi i motivi che ti hanno portato inizialmente a opporti e che ti identificano. Che fai? Puoi scegliere di prendere l’occasione per riflettere apertamente sulla tua opposizione, che non deve essere solo fine a se stessa ma contro certe caratteristiche che tu legittimamente avversi. Oppure ti rifiuti e, per te, una rosa con un altro nome non ha più lo stesso profumo. Ti opponi agli X-Men perché hanno ottenuto i loro poteri in un certo modo, e ti rifiuti ostinatamente di considerare le loro buone azioni. Perché scardinerebbero il frame, e questo è prezioso in quanto connesso profondamente alla propria identità e alla propria immagine. E quindi ripeti la solita litania, ad uso e consumo degli adepti che per un attimo sono rimasti disorientati. Ci vuole coraggio per rompere gli schemi, per uscire dalla cornice che intrappola i nostri pensieri. È persino difficile ammettere di essere prigionieri di un frame, e continuare a sostenere che Magneto e gli X-Men sono tutti uguali solo perché in fondo sono entrambi dei mutanti. Ma sono diversi. E \"Una rosa, è una rosa, è una rosa\".  Alla prossima Dario Bressanini" },
    { "title": "Legumi in ammollo. Soia #1", "text": "Fino a pochi decenni fa la soia era praticamente sconosciuta ai consumatori italiani. Ora basta guardare sugli scaffali di un supermercato per trovare moltissimi prodotti a base di soia: dalle bevande per sostituire il latte ai prodotti fermentati ai grassi ai sostituti vegetali della carne, per non parlare della miriade di prodotti che usano qualcuno dei suoi componenti come le proteine, le lecitine, l’olio e così via.  La soia (Glicine max), è un legume originario dell’Asia, dove l’ingegno umano ha trovato molti modi per trasformarla in cibo perché, per una serie di motivi che vedremo, deve subire vari trattamenti prima di essere consumata. Se nel 1940 la Cina era il primo e quasi unico produttore mondiale, con 9.7 milioni di tonnellate, negli ultimi decenni la soia è diventata un delle colture più importanti al mondo. Il primo produttore nel 2014 è stato il Brasile con 90 milioni di tonnellate, e la Cina ormai è solo quarta in classifica, dopo USA e Argentina, con 15 milioni di tonnellate. Non tante di più di quelle che produceva nel 1940. La soia è prodotta in così grande quantità principalmente per il suo contenuto di olio, ampiamente utilizzato dall’industria alimentare, e per l’alta percentuale di proteine, apprezzate soprattutto come mangime animale. Nei prossimi mesi parleremo diffusamente della soia proponendo vari esperimenti di Scienza in Cucina. Prepareremo la bevanda che tutti colloquialmente chiamano “latte di soia”, estrarremo l’olio, prepareremo il tofu, parleremo delle implicazioni sulla salute (non sempre chiare) e molto altro. Iniziamo con un semplicissimo esperimento. Mettiamo in ammollo i semi di soia Come molti altri legumi –pensate ai fagioli, alle lenticchie o ai ceci– prima di essere cotti anche i semi di soia hanno bisogno di essere messi in ammollo in acqua. Mediamente i semi di soia contengono il 20% di grassi, il 40% di proteine, il 35% di carboidrati e il 5% di minerali e altre sostanze. Durante la cottura dei legumi le proteine vengono parzialmente denaturate e l’amido –una parte dei carboidrati contenuti– gelatinizza assorbendo acqua. Nel seme secco però non è presente sufficiente acqua per idratare amido e proteine. È quindi necessario, prima della cottura, idratare la maggior parte dei legumi. Si mettono i semi a bagno in una bacinella piena d’acqua e si aspetta. Ma quanto si deve aspettare? Il processo di diffusione dell’acqua all’interno del seme è piuttosto lento e la sua velocità dipende dalla temperatura: più è elevata e più veloce l’idratazione procede. Stavo iniziando a idratare la soia per fare qualche esperimento di produzione del “latte” e ho deciso di approfittarne per misurare il tempo necessario all’idratazione. Il primo esperimento è stato effettuato con 50 g di semi in acqua a temperatura ambiente (che nel mio caso, in questa estate caliente, è di 27 °C). Ogni ora ho tolto i semi dall’acqua, li ho asciugati grossolanamente con della carta da cucina e li ho pesati, reimmergendoli subito dopo. Altri 50 g di semi sono stati messi in ammollo in acqua fredda tenuta in frigorifero (mediamente 5 °C) mentre l’ultimo gruppo è stato idratato in acqua calda: ho portato una pentola piena d’acqua a 67 °C, ho immerso i semi e messo il coperchio. Dopo un’ora l’acqua era scesa a 60 °C. Mentre asciugavo i semi ho riportato l’acqua a 67 °C e vi ho reimmerso i semi dopo averli pesati. I risultati  Come potete vedere dal grafico, i semi idratati a caldo in circa due ore hanno assorbito l’acqua che servirà poi per i successivi trattamenti. I semi lasciati a temperatura ambiente ci hanno messo un po’ di più, raddoppiando il peso iniziale dopo 5 ore. I semi lasciati nel frigorifero prevedibilmente ci hanno messo molto di più per raddoppiare di peso: dal grafico all’incirca 12 ore. Se vi state chiedendo come mai non ho effettuato misure intermedie, ehi, devo dormire anche io I semi a 27 °C dopo 5 ore pesavano 103 grammi. Dopo 16 ore 108 grammi. Questo però non significa che siano necessarie 16 ore per idratare la soia. Con il passare del tempo i semi si sfaldano, cedono gli zuccheri superficiali all’acqua (e questa è una buona cosa perché i legumi contengono zuccheri che non siamo in grado di digerire e quindi creano i noti e antisociali disturbi intestinali) le cellule continuano a gonfiarsi, le bucce vengono via, alcuni semi si spezzano in due. Per i nostri scopi gastronomici possiamo limitarci a due ore di ammollo a 63 °C, a cinque 27 °C oppure una nottata in frigorifero.  Notate come, dopo aver assorbito acqua, i semi di soia, inizialmente quasi sferici, assumono una forma più oblunga. Se le temperature di ammollo dei legumi siano equivalenti o meno anche dal punto di vista gastronomico, beh, dipende da quello che ci vogliamo fare, come vedremo quando parleremo del “latte di soia”. Qualcuno potrebbe domandarsi, estendendo il ragionamento, se non sia possibile idratare i legumi direttamente in acqua bollente, cuocendoli senza ammollo. Nella maggior parte dei casi questo non è possibile. È vero che l’acqua entrerebbe più velocemente, ma negli strati superficiali del seme l’amido comincerebbe a gelatinizzare e a gelificare, ritardando una diffusione in profondità (un po’ come avevamo mostrato qui). A meno che ovviamente i semi siano molto piccoli, come quelli di alcune lenticchie che non necessitano dell’ammollo. Che ci facciamo ora con i semi ammollati? Lo vedremo al prossimo Soia Experiment Dario Bressanini" },
    { "title": "Sapori di montagna: il pane di segale", "text": "Agosto. È tempo del mio quasi-rituale post gastronomico vacanziero. In questi giorni mi sto mangiando il “pane più antico al mondo”, o quasi. Mi piace il suo sapore diverso. O forse mi piace perché mi ricorda quando ero bambino e venivo in vacanza in questa valle e i miei genitori spesso compravano il “Pane nero di Coimo”, così diverso dal pane a cui ero abituato a casa. Buono da solo oppure (ancora meglio) con una fetta di pancetta di Trontano sopra. È un “pane antico” perché è fatto con la segale: un cereale che, insieme all’orzo, è stato raccolto selvatico, mangiato, domesticato e coltivato prima dei grani. La segale selvatica (Secale vavilovi) era già  raccolta e utilizzata 12.000 anni fa, prima dei grani quindi, che sarebbero stati utilizzati qualche millennio successivo. In seguito è stata domesticata (Secale cereale) e coltivata ma tra le specie agricole nella mezzaluna fertile è sicuramente quella che ha avuto la minore importanza. Probabilmente per le sue scarse proprietà panificatorie. Le stesse che ora mettono a dura prova chi cerca di usare la sua farina in purezza per preparare pani e pizze. Anche l’orzo, come la segale, venne usato per preparare un pane rudimentale, e anche lui venne sostituito dai frumenti, molto più adatti alla panificazione. Tuttavia, a differenza della segale, l’orzo continuò a essere molto coltivato per produrre una bevanda fermentata alcolica che noi oggi potremmo chiamare “birra” primordiale. Si hanno testimonianze di produzione della birra già presso i Sumeri. Nell’Epopea di Gilgamesh Re di Ur (tavoletta II), il selvaggio Enkidu viene “civilizzato” da una donna che gli insegna a mangiare il pane e a bere birra. Proprio in Mesopotamia sembra sia nata la professione del birraio e testimonianze riportano che parte della retribuzione dei lavoratori veniva corrisposta in birra. Due erano le principali tipologie prodotte nelle case della birra: una birra d'orzo chiamata sikaru (pane liquido) e un'altra di farro detta kurunnu. Quindi l’orzo, seppure indirettamente attraverso la produzione del “lievito di birra”, continuò a rimanere importante nella produzione del pane. La segale invece, con l’avvento dei frumenti, sopravvisse spesso mescolata nelle loro piantagioni ma si perse l’interesse per la sua coltivazione, tranne nei casi in cui non si riusciva a coltivare altri cereali. La segale infatti è una pianta molto rustica e che sopporta il freddo molto meglio dei frumenti. Non è un caso quindi che tuttora il pane di segale sia un prodotto tipico dei paesi del Nord d’Europa e, in Italia, di molte zone montane. Coimo è un paesino della Val Vigezzo, nell’Ossola, e attualmente è rimasto un unico forno a produrre il “Pane nero di Coimo”, due volte la settimana, che fornisce tutta la valle.  È un pane rustico dalla crosta dura e di colore scuro, e dalla pasta bruna. Poco alveolato perché il suo glutine non è di buona qualità non avendo un rapporto ottimale tra gliadine e glutenine, e per la presenza di pentosani, carboidrati che gelificano insieme all’amido presente. Ha però il vantaggio di rimanere umido più a lungo. Un tempo veniva prodotto utilizzando la farina di grano saraceno, allora coltivato nella valli dell’Ossola, successivamente sostituito dalla segale, coltivata in alternanza alle patate. Oggi la segale non è più coltivata, ma il pane continua a essere prodotto.  La ricetta moderna prevede Ne esiste anche una versione “ricca e dolce”, più piccola, con noci e uvette, di cui sono altrettanto ghiotto. E voi, avete mai assaggiato il pane di segale? Buone vacanze. Dario Bressanini" },
    { "title": "Il \"latte\" di soia tradizionale. Soia #2", "text": "La soia (Glicine max) è un legume originario dell’Asia che, a causa della presenza di varie sostanze antinutrizionali, cioè molecole che interferiscono con l’assorbimento di nutrienti da parte del nostro corpo, deve essere trattato in vario modo prima di essere consumato. Questa volta a partire dai semi di soia prepariamo il cosiddetto “latte”, un liquido acquoso biancastro, punto di partenza per la produzione del tofu e altri prodotti. Questa bevanda a base di soia è preparata in Cina almeno da duemila anni. Alcuni bassorilievi risalenti alla dinastia Han orientale (25-220 DC) mostrano la fase della macinazione dei semi per ottenerla. In suo nome in cinese Cina è Doujiang che significa letteralmente “siero di soia” e non fa riferimento al latte, che non ha mai fatto parte degli alimenti comunemente consumati in Cina. Bevanda alla soia tradizionale cinese. È molto semplice preparare secondo il processo tradizionale questa bevanda, ora sempre più diffusa e utilizzata al posto del latte vaccino da chi non desidera assumere prodotti animali. Lavate 100 g di semi di soia e lasciateli a bagno una notte in frigorifero. È possibile anche lasciarli a bagno a temperatura ambiente ma l’ammollo in frigorifero riduce la formazione di odori e sapori non desiderati duranti le fasi successive di lavorazione.  La fase di idratazione, oltre che a facilitare la rottura dei semi e la successiva dispersione di grassi e proteine, svolge un ruolo importante nel ridurre uno degli effetti collaterali più fastidiosi dei legumi. La soia, e in particolare la pellicina dei semi, contiene due zuccheri: il raffinosio (1%), un trisaccaride, e lo stachiosio (4%), un tetrasaccaride. Nessuno di questi zuccheri è digeribile dal nostro corpo e quindi passano intatti nell’intestino dove vengono fermentati dai batteri della nostra flora intestinale producendo gas. Ecco perché a livello industriale a volte si preferisce partire da semi a cui è stata tolta la pellicina. La mattina buttate l’acqua e sciacquate i semi, che saranno circa raddoppiati di peso.  Aggiungete 300 g di acqua fresca e triturateli bene con un frullatore.    Aggiungete altri 700 g di acqua. Il rapporto 1:10 tra semi e acqua è lo standard seguito anche per la successiva produzione del tofu classico.  Filtrate il liquido con un telo per separare il residuo solido, chiamato okara.    Fate poi bollire il liquido dolcemente per almeno 20-30 minuti. Quello che rimane è il “siero di soia” tradizionale cinese. In Giappone invece si fa bollire la poltiglia prima di filtrarla. Questo aumenta la resa ma produce molta più schiuma ed è più difficile da filtrare. Il risultato è una sospensione acquosa biancastra di proteine e minuscole goccioline di olio di soia. La fase di ebollizione ha più di una motivazione. Per prima cosa serve a uccidere gli eventuali microrganismi che si sono sviluppati durante il periodo di idratazione dei semi. Uno dei maggiori svantaggi, dal punto di vista nutrizionale, della soia è la presenza di sostanze che impediscono la digestione delle proteine nel nostro corpo da parte della tripsina, un enzima prodotto dal pancreas. Queste molecole, chiamate “inibitori della tripsina”, non vengono distrutte dal calore, però scaldando all’ebollizione se ne può ridurre l’attività sino a un livello considerato accettabile del 5%-10%. Da ultimo le proteine della soia vengono denaturate per facilitare la loro coagulazione nella preparazione del tofu. Un po’ si storia Sebbene sia un prodotto molto antico il doujiang non è mai stato un elemento predominante della cultura alimentare cinese, usato invece quasi sempre come punto di partenza nella produzione di altri prodotti come il tofu, divenuto popolare in Cina nella dinastia Song (960-1271 DC). Come già detto non è mai stato un sostituto del latte, e non è mai stata una bevanda per bambini. Oltre che per la preparazione del tofu, il doujiang poteva invece essere servito bollente come zuppa con pezzi di gamberetti, scaglie di tonno essiccato e affumicato, porri tagliati, sale spezie e altro. La diffusione del “latte” di soia in Cina come bevanda a se stante inizia nei primi anni del ‘900. Nel 1910 un cinese che viveva in Francia, Li Yu-ying ottiene un brevetto per la produzione industriale su piccola scala, alla periferia di Parigi, il primo impianto al mondo, di questa bevanda alla soia. La bevanda però non ebbe successo. Negli anni ’20 alcuni ricercatori cominciarono a mettere in evidenza le proprietà nutrizionali di questa bevanda. Tra gli altri, negli anni ’30 in Cina un medico americano missionario avventista del settimo giorno, il Dott. Harry W. Miller, cerca di migliorare la nutrizione dei bambini cinesi usando il latte di soia. L’accoglienza non fu molto entusiastica, e l’impianto di produzione, inaugurato nel 1936, venne distrutto nel 1937 durante la guerra Cino-Giapponese. A Hong Kong le cose andarono meglio: nel 1940 Kwee Seong Lo fonda la Hong Kong Soya Bean Products Co. Ltd. E impianta uno stabilimento di produzione. Dopo la guerra la compagnia iniziò a vendere il suo prodotto, Vitasoy®, una bevanda che cerca di fare concorrenza alle popolari bevande gassate, tanto che nel 1974 supera, almeno temporaneamente, le vendite della Coca Cola®.  Un tentativo di diffondere la bevanda sui mercati occidentali fallì, per il suo marcato gusto di legumi, che invece in Cina è considerato caratteristico e piacevole ma non è accettato in occidente e neppure in altri paesi asiatici come il Giappone o la Corea. In Giappone infatti la soia veniva soprattutto utilizzata per la produzione del tofu. Gli occidentali istintivamente confrontano il sapore di questa bevanda, con il suo colore bianco, al latte, e quindi non ne apprezzano il sapore “naturale” di fagioli. D’altra parte la maggioranza dei cinesi ha sempre considerato intollerabile e disgustoso l’odore e il sapore “naturale” del latte. Negli ultimi decenni sono stati quindi inventati dei processi industriali per produrre una bevanda più adatta ai gusti occidentali, che viene spesso resa più vicina al latte aggiungendo zucchero, calcio e vitamine. Paradossalmente, questo nuovo “latte di soia” ha preso piede ora anche in Cina, Giappone e Corea. A volte zuccherato, o al sapore di cioccolato, negli anni ’80 è stato protagonista di un vero e proprio boom. Ma di questo parleremo una prossima volta. Bibliografia Chang, S. K. (2007). Soymilk and tofu manufacturing. Handbook of Food Products Manufacturing, 1063-1089. Chen, S. (1989). Principles of Soymilk Production. Food Uses of Whole Oil and Protein Seeds, 40-86. Odo T. Soy (Soya) Milk. Encyclopedia of Food Science and Nutrition. Academic Press. Dario Bressanini" },
    { "title": "Papà mandarino e nipote limone", "text": "Gli agrumi, una famiglia (botanicamente il genere Citrus) che comprende aranci amari, aranci dolci, cedri, mandarini, clementine, pompelmi, limoni e via dicendo, sono coltivati da almeno 4000 di anni e una serie di incroci successivi hanno generato almeno 25 specie diverse. Dal punto di vista economico l’agrume più importante è l’arancia dolce, prodotta soprattutto in Brasile, nei paesi mediterranei, in Cina e in USA. Negli ultimi anni però si è osservata una riduzione del mercato a favore dei mandarini. Di solito associamo le arance e i limoni al sole delle nostre regioni meridionali, ma forse stupirà qualche lettore scoprire che la domesticazione degli agrumi è iniziata migliaia di anni fa in Asia. I primi documenti scritti che citano gli agrumi sono il testo cinese “Tributo a Yu” (2205-2197 BC), dove vengono menzionate alcune specie di agrumi, probabilmente mandarini e pomelo, e l’indiano “Vajaseneyi sambita” (800 BC) che cita i cedri e i limoni. La genealogia di questi frutti è rimasta per lungo tempo misteriosa sino a quando il recente sequenziamento del genoma di alcuni agrumi ha permesso di ricostruirne parzialmente i complessi rapporti di parentela. La scoperta più sorprendente è il fatto che quasi tutti gli agrumi coltivati al mondo sono il risultato di incroci di sole tre specie: il cedro, il mandarino e il pomelo.  I progenitori Il cedro (Citrus medica) è stato il primo agrume a raggiungere l’Europa. Probabilmente originato in India, è coltivato nel Sud-Est asiatico da migliaia di anni. È stato introdotto nel Mediterraneo dalla Persia e la Grecia da Alessandro Magno attorno al 300 BC. Usato per il suo aroma, era l’unico agrume diffuso in epoca romana, e fu Plinio a chiamarlo citrus. In commercio oggi si trovano molte specie differenti di mandarini: si intendono con questo termine comunemente frutti piccoli, dolci e facilmente pelabili. Il progenitore di tutti, originario della Cina, è il Citrus reticolata. Sebbene in Asia si coltivassero mandarini da millenni, questi non furono introdotti in Europa sino al 19° secolo. Le nuove varietà sono frutto di mutazioni genetiche, spontanee o indotte. Sempre più importanza ricevono le varietà senza semi, il cui genoma è stato modificato per ottenere dei triploidi (sono presenti tre cromosomi di ogni tipo) invece dei normali diploidi con i semi. Il terzo capostipite è il pomelo o pummelo. Sembra un grande pompelmo, largo fino a 30 cm di diametro, ma con una forma un po’ a pera e con molto albedo: la parte spugnosa bianca non commestibile. È nativo del Sud-Est dell’Asia ed è stato introdotto in Spagna dagli Arabi, insieme ad altri agrumi, attorno all’anno 1000. È arrivato in Italia nel ‘700 grazie al capitano inglese Shaddock, che lo esportò anche in Giamaica. In Liguria questo agrume è per questo motivo chiamato sciaddocco. Figli e nipoti Tutti gli altri agrumi coltivati sono risultati di incroci. Quello più importante, dal punto di vista economico, è l’arancio dolce (Citrus sinensis). Non esiste allo stato selvatico perché è il risultato di un incrocio, probabilmente avvenuto 4000 anni fa, tra il mandarino e il pomelo. Non sappiamo se l’incrocio sia avvenuto casualmente o se sia stato guidato dall’uomo, ma quel nuovo frutto dolce e succoso è stato immediatamente notato, propagato e coltivato e, forse, ulteriormente reincrociato con il mandarino. Poiché non esiste allo stato selvatico ma è il risultato di uno o pochissimi incroci originari, la sua biodiversità è estremamente bassa. Il bacino del Mediterraneo, nonostante vi sia stato introdotto solo dal basso medioevo, ne costituisce il principale centro di diversificazione genetica, con diverse mutazioni, in tre regioni distinte. La principale è la penisola Iberica, caratterizzata da arance bionde e dolci. Le popolari arance Navel e le Washington Navel, una loro mutazione genetica, sono le più diffuse al mondo, e sono state inizialmente coltivate in Spagna e Portogallo. Anche la varietà Valencia, senza semi e ottenuta in California nell’’800, è una delle più importanti e diffuse al mondo. La seconda area di diversificazione comprende la Tunisia, Malta e la Sicilia. Le arance del gruppo Moro hanno origine in Liguria ma si sono diversificate in Sicilia. Le Tarocco sono, in quel gruppo, ora le più coltivate. Il vicino oriente è la terza area di diversificazione delle arance. L’arancio amaro (Citrus aurantium), detto anche arancio di Siviglia, non è come alcuni credono l’antenato dell’arancio dolce, ma è anch’esso un incrocio tra il mandarino e il pomelo. Introdotto in Italia nel medioevo, con il nome di melangolo, si usava per aromatizzare carne o pesce. Ora il suo uso è limitato a bevande, marmellate o prodotti affini. Questi due aranci sono a loro volta i progenitori di altri agrumi ottenuti per incroci successivi. L’arancio amaro si è incrociato con il cedro, probabilmente tra il Nord-ovest dell’India e il Sud della Cina, e ha generato il limone (Citrus limon). Mosaici romani del 100 DC mostrano che il limone era già conosciuto, forse portato dai mercanti, ma non ci sono prove di una sua coltivazione. Portato dagli Arabi in Sicilia, le prime coltivazioni risalgono al basso Medioevo. Colombo lo portò a Haiti nel suo secondo viaggio del 1493 e da lì si diffuse nel continente americano. Non pensiate che gli incroci siano avvenuti solo in tempi lontani. Il pompelmo (Citrus paradisi) per esempio, si è originato nell’isola di Barbados nel ‘700 con un incrocio tra l’arancio dolce e il pomelo. Ancora più recente, solo di un secolo fa, è l’incrocio casuale, avvenuto in Algeria nel giardino di un orfanotrofio, tra un mandarino mediterraneo, discendente del mandarino asiatico, e un arancio dolce, che ha generato la clementina (Citrus clementina). Nel 1925 è stata importata in Spagna, dove sono state trovate alcune mutazioni genetiche interessanti, ed ora è il mandarino più importante del Mediterraneo. Il lime (Citrus aurantifolia), chiamato anche “limetta”, arrivò nel 1500 nei Caraibi e in Messico grazie agli esploratori spagnoli dando il via a una coltivazione importante ancora oggi. È un incrocio tra il cedro e il Citrus micrantha, un agrume selvatico. Poiché generati da incroci, la biodiversità degli agrumi coltivati è molto ridotta. Avendo chiaro quali incroci hanno generato aranci, limoni, pompelmi e così via, si potrà forse in futuro creare nuovi incroci con le caratteristiche desiderate di aroma, sapore, forma, colore ecc. ma anche, si spera, creare varietà resistenti alle malattie come il citrus greening che sta danneggiando le piantagioni di tutto il mondo. Dario Bressanini" },
    { "title": "Soia = olio + proteine.", "text": "Proteine e grassi: ecco la spiegazione in pillole del perché la soia, da coltura asiatica di secondo piano, è diventata la star dell’agricoltura industriale mondiale. Se i cereali forniscono quasi esclusivamente carboidrati (pensate al riso e al mais) con eventualmente un po’ di proteine (i vari frumenti), la soia in un colpo solo permette di estrarre, e sfruttare per una successiva lavorazione, gli altri due tipi di  macronutrienti: i grassi e le proteine. Un seme di soia secco contiene approssimativamente il 20% di grassi, il 40% di proteine, il 35% di carboidrati con un 5% di sali e altre sostanze. Dagli anni ’40, con la progressiva diffusione da una parte dell’olio di soia, delle margarine a base di olio di soia e di altri prodotti come lo shortening (indispensabile per preparare una pie americana come si deve), e dall’altra di prodotti a base di proteine della soia, sia per l’alimentazione animale che per l’uomo, questa coltura si è diffusa sempre più, invadendo letteralmente, in modo diretto o indiretto, i nostri supermercati.  Sebbene in alcuni casi la soia venga utilizzata tal quale, come nella preparazione della bevanda omonima, più spesso si separano i grassi dalla parte proteica. Questo passo è fondamentale sia per la produzione dell’olio di soia che per la separazione della parte proteica priva di grassi: una materia prima utilizzata, tra le altre cose, nella preparazione di alimenti trasformati sostituti di prodotti animali quale l’“hamburger di soia”. Oggi facciamo un piccolo esperimento per illustrare quello che succede dietro le quinte di un’industria che riceve semi di soia e produce olio e proteine. Estrarre olio Esistono fondamentalmente due modi per estrarre oli e grassi da una materia prima che li contiene: sfruttando il calore e la pressione, oppure utilizzando un solvente da eliminare dopo l’estrazione. L’uomo sin dall’antichità ha trovato il modo di estrarre olio da fonti molto ricche di grassi, come noci, nocciole, olive e così via. Il processo tradizionale, con macine e torchi, sfrutta la pressione, ma è efficace e pratico solo quando il contenuto di grassi è sufficientemente elevato. Le nocciole per esempio contengono più del 60% di grassi, e così il sesamo mentre le arachidi il 48%. Non a caso questi tre tipi di oli, insieme ovviamente all’olio di oliva e molti altri, si producono sin dall’antichità, quando il processo di estrazione con solventi non era ancora disponibile. I semi di mais d’altro canto contengono solo l’1% di grassi, nel germe, e l’estrazione con solventi è praticamente l’unica opzione economicamente utilizzabile, così come per molti altri semi a basso contenuto di grassi. La soia, contenendo circa il 20% di grassi, è un caso intermedio. È possibile estrarre l’olio per pressione, tuttavia le rese sono più basse dell’estrazione con solventi e lasciano la parte proteica ancora con un 3-5% di olio. Qualcuno lo fa, per esempio per produrre olio di soia biologico, ma nella maggior parte dei casi l’olio di soia viene estratto con un solvente. L’esperimento I semi vengono puliti e spezzati. La cuticola esterna rimossa e tramite dei rulli i semi rotti vengono trasformati in “fiocchi” di circa un quarto di millimetro di spessore. In questa maniera il solvente può penetrare facilmente e sciogliere l’olio. Io ho provato a utilizzare, come materiale di partenza, dei “fiocchi di soia” venduti come se fossero cereali per la colazione.  Secondo l’etichetta contengono il 41% di grassi. Non sono così sottili come quelli utilizzati industrialmente, ma dovrebbe essere sufficiente. Ho anche provato a estrarre l’olio da semi triturati, sia preparati da me che acquistati, ma con risultati inferiori. Attualmente il solvente industriale più utilizzato per estrarre l’olio di soia, così come altri oli di semi, è l’esano [1]. In passato sono stati usati anche solventi clorurati, come il tricloroetilene (la comune trielina). Tuttavia si scoprì che l’uso del tricloroetilene poteva portare a una farina di soia tossica, che causò negli anni la morte di vari animali. Si è così passati a solventi non clorurati come l’esano. L’estrazione con esano avviene a caldo, a circa 60 °C, ed è in grado di ridurre il contenuto di grassi nei fiocchi di soia a meno dell’1%. Per il nostro esperimento utilizzeremo come solvente l’alcol etilico, che per questioni economiche non è utilizzato industrialmente. Ho pesato 40 g di fiocchi e vi ho aggiunto 100 g di alcol etilico (quello al 95% per uso alimentare).  Ho chiuso il barattolo e l’ho immerso in un bagno termico (insomma, una pentola   ) con dell’acqua a 80 °C.  Ho chiuso la pentola con un coperchio per evitare la dispersione del calore e, a fiamma spenta, sono andato a fare altro. Quando l’acqua era ormai tiepida, varie ore dopo, l’ho riportata a 80 °C accendendo il fornello. Ho ripetuto questa procedura tre volte prima di andare a dormire. La mattina successiva ecco il barattolo. Notate il colore giallino dell’alcol? A fianco, a sinistra, potete notare la minore efficacia dell'estrazione dai semi triturati rispetto ai fiocchi.  Ecco l’alcol etilico dopo la filtrazione, che subito dopo ho messo da parte in freezer.  Ho riaggiunto ai fiocchi utilizzati altri 100 g di alcol e ho ripetuto la procedura di riscaldamento altre due volte. Alla fine ho filtrato e unito l’alcol al precedente. Ho asciugato per bene i fiocchi che, dopo la procedura, pesavano 35 grammi. Sono quindi riuscito a estrarre 5 g di sostanze (probabilmente non tutto olio) degli 8 grammi presenti all’inizio. Eliminare il solvente L’esano commerciale ha un punto di ebollizione piuttosto basso: 65-70 °C, quindi è piuttosto facile, dopo l’estrazione, separarlo dall’olio mediante evaporazione a bassa pressione o altre tecniche adatte al suo recupero, per poterlo riutilizzare. Ovviamente sia l’olio che i fiocchi esausti, per poter essere commestibili, non devono contenere residui significativi di esano. La legislazione italiana, recependo la direttiva Europea 2009/32/CE fissa a 1 mg/kg il residuo massimo di esano che può essere presente nell’olio. Per quel che riguarda i prodotti proteici e le farine sgrassate il limite massimo è di 10 mg/kg nei prodotti alimentari contenenti il prodotto proteico e le farine sgrassate. Mentre nei prodotti di soia sgrassata venduti al consumatore finale il limite è di 30 mg/kg. Nel mio caso, non dovendo recuperare l’alcol etilico, l’ho eliminato immergendo il contenitore di pyrex aperto in una pentola con poca acqua che sobbolliva con il fuoco al minimo.  Ecco una parte del risultato, privo di alcol, messa su un piattino  Potete osservare come oltre all’olio liquido abbia anche separato altre sostanze. Questo avviene anche a livello industriale: l’olio deve essere ancora raffinato prima di essere reso commestibile, per eliminare altre componenti indesiderate come le gomme, i fosfolipidi e gli acidi grassi liberi. L'olio dopo essere stato raffinato verrà venduto come tale, oppure trasformato in margarine o aggiunto ad altre preparazioni. La soia sgrassata invece finisce, per circa il 90%, in mangimi animali. Il restante 10% viene trasformato in “farina di soia” [2], “isolato proteico di soia”, “concentrato proteico di soia”, “soia ristrutturata” e altri prodotti industriali, che serviranno poi per produrre prodotti come questi:  Nella prossima puntata dedicata alla soia ritorneremo sul \"latte\", mostrando la procedura industriale per produrlo, replicabile in parte anche a casa. A presto. Dario Bressanini [1] per i chimici in ascolto, in realtà una miscela di n-esano, cicloesano e metilpentani [2] Esiste anche una farina di soia che mantiene tutto il grasso contenuto, ottenuta per macinazione dei semi Puntate precedenti della \"saga della soia\" 1 - Legumi in ammollo 2 - Il \"latte\" di soia tradizionale cinese" },
    { "title": "Sale integralissimo", "text": "Il sale, l’oro bianco come a volte è stato chiamato, è un condimento antichissimo. Tutto il sale che consumiamo, sia quello “marino” che quello da “miniera” proviene dal mare. Solo che quello estratto dalle miniere arriva da mari preistorici, asciugatisi milioni di anni fa. Il “sale marino” invece dai mari di oggi. Ultimamente c’è solo l’imbarazzo della scelta nell’acquisto del sale e, accanto al comune sale da cucina raffinato −cloruro di sodio quasi puro− è possibile anche acquistare il “sale integrale”. In agosto ho trascorso qualche giorno al mare in Liguria e mi è venuta l’idea (per nulla originale, lo so) di provare a far evaporare l’acqua e ottenere il “mio” sale allo scopo di confrontarlo con del sale integrale acquistato. Ho riempito un paio di bottiglie a una decina di metri dalla riva, osservato con perplessità da un gruppetto di persone sulla spiaggia, e le ho portate a casa dove la settimana scorsa ho finalmente trovato il tempo di far evaporare l’acqua. Approfittando delle ultime giornate calde ho svuotato il contenuto di una bottiglia (1100 g di acqua di mare) in una scatola nera di plastica e l’ho lasciata al sole sul balcone. Dopo qualche giorno l’acqua era completamente evaporata e raschiando il fondo con una spatolina di plastica ho raccolto 50 g di sali. Al plurale, certo, perché evaporando l’acqua di mare si ottiene molto di più che NaCl, il cloruro di sodio. Ecco qui un mucchietto del mio sale accanto a del sale integrale acquistato al supermercato e a un mucchietto di sale francese.  Ma cosa contiene il sale che ho ottenuto? Beh, quasi tutto quello che era disciolto in acqua prima che evaporasse. Ho scritto “quasi” perché alcune sostanze disciolte, per esempio i gas, non rimangono nel residuo secco. Vediamo quindi alla domanda fondamentale. Cosa contiene l’acqua di mare? Se ci pensate l’acqua di mare è una soluzione diluita di praticamente qualsiasi cosa. Arrivano al mare sostanze chimiche dalle nostre case, dai fiumi, dei terreni, dall’atmosfera, dalle fabbriche. E una volta lì reagiscono, si degradano, si trasformano, e così via. Fortunatamente nella maggior parte dei casi la concentrazione di queste sostanze è talmente bassa da non avere alcuna importanza nella preparazione del sale da cucina che ricaviamo dall’acqua di mare. Quello che invece interessa sono le sostanze presenti in concentrazioni sufficientemente elevate. Esattamente come su un’etichetta di una bottiglia di acqua minerale, la stragrande maggioranza delle sostanze disciolte nell’acqua di mare sono ioni (Na+, K+, Cl- ecc.). La quantità totale di sali disciolti nell’acqua di mare si misura con una scala di salinità, espressa in grammi di sali disciolti per chilogrammo di acqua (chiamata anche Practical Salinity Scale, PSS). La salinità media dei mari è di circa 35. In altre parole in un kg di acqua sono disciolti 35 grammi di sali. Come potete vedere dalla figura la salinità varia a seconda del mare, della profondità, e di tanti altri fattori. Il mar Mediterraneo è un poco più salino dell’oceano Pacifico.  Per quanto detto prima nell’acqua di mare è possibile, avendo degli strumenti di analisi in grado di rilevare concentrazioni quasi omeopatiche, trovare praticamente ogni ione esistente sulla terra. Gli ioni principali presenti sono quelli che hanno una concentrazione superiore a un mg per kg (abbreviato spesso in ppm = parti per milione). Sono undici e li potete vedere nella tabella qua sotto, riferita a un’acqua con 35 gradi di salinità.  Visto che mari diversi hanno salinità diverse, anche il contenuto totale dei vari ioni sarà diverso. Tuttavia una legge empirica chiamata Legge delle proporzioni costanti afferma che il rapporto di alcuni ioni rimane costante anche a salinità diverse. Per esempio il rapporto tra il Sodio, il Potassio e il Cloro è praticamente costante ovunque, anche se in valore assoluto un mare a salinità pari a 34 contiene meno sodio di un mare a salinità pari a 38. Dalla tabella si vede che gli ioni Sodio e Cloro fanno la parte del leone, e da soli rappresentano l’86% in peso dei sali disciolti. E gli altri? Lo Zinco, il Cromo o il Manganese? Qui potete trovare una tabella riassuntiva, anche se i valori assoluti degli elementi in tracce sono sempre da prendere con le pinze perché molto difficili da determinare accuratamente. Come vedete nell’acqua di mare c’è praticamente tutta la tavola periodica degli elementi. I Fantastici 84 Spesso si legge che il sale integrale, o qualche sale colorato, conterrebbe X elementi, dove spesso X assume il valore supermagico di 84 (dopo tutto è il doppio di 42 che come sapete è la “risposta alla domanda fondamentale sulla vita, l'universo e tutto quanto”   ). È vero? Sono 84 gli elementi presenti? Beh, secondo la tabella che vi ho linkato sono anche di più. Come vi ho detto, l’acqua di mare è una soluzione diluita praticamente di tutto. La domanda corretta da porsi a questo punto è: “e quindi?”. Sempre sulle stesse pagine, online o di carta, si magnificano le virtù salutistiche del sale integrale (e di quelli variopinti), proprio in virtù della presenza di tutti quei “preziosi oligoelementi”. È vero? Un po’ di sale integrale sull’insalata invece del cloruro di sodio quasi puro è un toccasana? Purtroppo no. La maggior parte degli elementi sono presenti in concentrazioni talmente basse da non avere alcun effetto di tipo nutrizionale o salutistico, e meno male! Checché ne scrivano. E se insistono chiedete se hanno le prove delle loro affermazioni. Perché ho scritto “e meno male”? In qualsiasi sale marino non completamente purificato si trovano sempre tracce di quasi tutti gli elementi della tabella periodica. Chiedetevi perché tra gli elementi citati, gli spacciatori di sali “salutistici” si dimenticano sempre di nominare quelli tossici o velenosi come il Piombo, il Cadmio, il Mercurio, l’Arsenico, e tutti gli altri. Ci sono anche quelli ovviamente. Sono sempre tra i Fantastici 84. Forse lo stimolo all’acquisto non sarebbe così forte? Il messaggio pubblicitario non così accattivante? Non preoccupatevi, nel sale marino sono presenti in tracce innocue (per qualche sale esotico da miniera potrebbe non essere così) così come sono presenti in tracce inutili, purtroppo, dal punto di vista nutrizionale anche molti elementi di cui abbiamo bisogno. Persino lo Iodio è presente in tracce insignificanti in qualsiasi sale integrale, tanto è vero che è stato necessario aggiungerlo (anche su questo ritorneremo) per scongiurarne la carenza diffusa in alcune zone d’Italia. Basta la presenza Il meccanismo psicologico per convincere le persone che il sale integrale, o qualsiasi sale variopinto, sia nutrizionalmente superiore al normale sale da cucina è abbastanza semplice ma di sicuro effetto. È purtroppo un atteggiamento diffuso quello di considerare un alimento come pericoloso oppure benefico non in base alle quantità effettivamente contenute ma solamente in base alla presenza, o all’assenza di particolari sostanze. Sembra esserci una sorta di barriera psicologica nei più che impedisce di essere rassicurati se una sostanza che sappiamo essere tossica a determinate dosi, è presente in quantità molto ma molto più basse. Vorremmo che proprio non vi sia alcuna traccia! Al contrario siamo preda facile di tutti quegli slogan pubblicitari, sfruttati per esempio per vendere il sale “senza particolari proprietà oltre quelle cromatiche” rosa: “contiene ben 84 oligoelementi” anche se non ci dicono quanto ne contengono e se quelle quantità possano o meno avere un qualche effetto fisiologico. Basta la presenza. “Contiene omega tre”. Sì ma quanti? “Contiene selenio”. È in quantità nutrizionalmente utili? E poi, ne ho veramente bisogno? Noi non siamo adatti al pensiero quantitativo e preferiamo ragionare in termini di c’è/non c’è, presente/assente, fa bene/fa male, benefico/tossico e in base a questa logica se un sale contiene ben 84 elementi, dovranno pure fare qualche cosa no?! Dopo tutto, il mare non  è forse la culla della vita sulla terra? Ebbene no, la stragrande maggioranza di questi non fanno nulla perché sono in concentrazioni troppo basse. Eppure fin troppo spesso parlando di alimenti si trasferiscono le proprietà benefiche di una sostanza (anche se solo a determinate dosi) all'alimento che la contiene, indipendentemente dalle dosi. Fateci caso. Si potrebbe dire “meglio poco che nulla”, ma in realtà quel poco dal punto di vista degli effetti è proprio il nulla. Se una persona ha delle carenze nutrizionali, per esempio di Iodio, non è col sale integrale che le può risolvere, mentre se uno non ha problemi di sorta le tracce presenti non servono a nulla. Qualcuno dice “contiene meno Sodio e quindi è da preferire”. La differenza tra il 97% e il 99% è insignificante. Tutti noi consumiamo mediamente troppo sale rispetto alle linee guida nutrizionali, e una differenza del 2% non fa differenza. Dovremmo invece ridurre il consumo di sale, di qualsiasi tipo. Sale integralissimo Torniamo al mio sale. Dalla tabella sopra si può calcolare, facendo due conti, che da un kg di acqua di mare possiamo estrarre circa 27 grammi di NaCl, cloruro di sodio. E i restanti 8 grammi per arrivare a 35? Sono altre sostanze come il carbonato di calcio, il solfato di calcio (il gesso), il cloruro di magnesio, il solfato di potassio. Queste sostanze, il 23% del totale quindi non trascurabili, apportano un sapore amaro e nelle saline vengono in gran parte eliminate per ottenere del cloruro di sodio quasi puro. Alcune vengono separate prima della cristallizzazione del cloruro di sodio. Altri sali rimangono nell’acqua dopo aver separato i cristalli di NaCl e sono questi i più amari e sgradevoli. Ma quindi il sale integrale che acquistiamo è amaro? No. Il mio sale è cloruro di sodio (NaCl) solo per il 77% , e quindi è amaro e inutilizzabile (oltre che rischioso per aver prelevato dell’acqua in una zona vicina a degli scarichi urbani): se lo sciogliessi in un litro d’acqua riotterrei quasi il sapore dell’acqua di mare di partenza, che proprio gradevole non è. Il sale integrale, a dispetto di quanto il nome possa indurre a credere, non è solitamente il residuo salino che si ottiene facendo evaporare tutta l’acqua ma è un sale comunque purificato e raffinato, in modo tale da scartare la maggior parte delle impurezze (quei famosi 84 oligoelementi) e avere del cloruro di sodio quasi puro. Per esempio il Sale Marino di Trapani deve contenere cloruro di sodio almeno per il 97%, molto di più di quel 77% che si otterrebbe evaporando tutta l’acqua. Una volta raccolto dalla salina (vedremo meglio il lungo processo una prossima volta) il sale viene ammucchiato. Successivamente viene lavato con acqua salata satura e centrifugato. Il sale integrale semplicemente non viene lavato e asciugato e non vengono aggiunte sostanze antiagglomeranti, ma per il resto è comunque cloruro di sodio quasi puro. Rimane più umido perché non viene centrifugato e asciugato. L’aggettivo “integrale” può assumere significati diversi a seconda che si parli di farine, di zucchero, di sale o di altri alimenti. Se nel caso delle farine esiste una differenza nutrizionale tra farina 00 e farina integrale, nel caso del sale, come per lo zucchero, le differenze sono insignificanti. Il mio quindi, avendo mantenuto tutti gli 84 ecc…, è un sale più che integrale: integralissimo. Di un bel colore bianco. Certo, bianco. Non avrete pensato, guardando la foto sopra, che fosse il mucchietto grigio vero?  Gli elementi normalmente presenti nel sale marino, a differenza delle impurezze presenti in alcuni sali da miniera, lo rendono bianco. Il mio sale integralissimo è il mucchietto più a destra, mentre quello centrale è sale integrale acquistato al supermercato. Il sale grigio a sinistra è un sale francese, proveniente da Guérande in Bretagna. Il colore è dovuto alle impurezze di argilla volutamente lasciate nel sale durante la raccolta dalle vasche. Venendo all’ambito culinario, come abbiamo spesso detto nelle puntate precedenti, quello che più interessa in cucina è la forma dei cristalli e la granulometria del sale. Se vi trovate bene con un sale purificato, o uno integrale, o uno variopinto, continuate a usarlo (io stesso ne ho quattro o cinque in dispensa), ma non pensiate che faccia una qualche differenza per la salute. Questo articolo non è, ovviamente, un invito a consumare o non consumare questo o quel sale. Dovreste sapere che io non do consigli per gli acquisti. Usate quello che volete, basta che siate consapevoli dei soldi che spendete e delle proprietà di ciò che acquistate. Alla prossima Dario Bressanini" },
    { "title": "Bruschetta di pomadora e fungi ripiene", "text": "Come sapete ogni tanto mi concedo un post \"vacanziero\" dove riporto semplicemente le impressioni gastronomiche di qualche viaggio. Sono stato qualche giorno a New York con mio figlio Gabriele e ci siamo concessi quattro giorni da turisti.  Appena arrivati, per combattere il fuso orario, siamo andati subito a far due passi. In una piazza sulla Broadway, vicino al nostro albergo, abbiamo preso qualcosa da una serie di piccoli stand gastronomici: Pad Thai (un piatto tailandese) mio figlio mentre io, che non avevo molta fame, mi sono accontentato di un panino con della carne di maiale sfilacciata.  Se siete italiani e volete cibi italiani (cosa che noi non volevamo) non avrete molta difficoltà a trovare qualcosa: l'Italia è ovunque. Volete della mozzarella di bufala?  O delle bistecche di Piemontese?  Certo, non arrivano dall'Italia, ma non snobbateli. Il tanto decantato (da noi) \"legame col territorio\"  non si trasmette necessariamente nel sapore di un prodotto. È più spesso un legame con il \"know how\", magari secolare, della gente di quel territorio, che si può esportare e può essere adottato e applicato anche altrove. Da altri. E così come nessuno più snobba, come una volta, i vini del Nuovo Mondo, negli USA così come in altri paesi del mondo stanno imparando a produrre, magari grazie a italiani emigrati, i prodotti della nostra tradizione. Ci piace lamentarci del parmesan fatto male (ma che ruba mercato), ma perché invece non andare a produrre (eresia?) buon Parmigiano anche all'estero? Altrimenti non lamentiamoci quando vedremo Parmesan, made with Red Cows o Modenese white. Se andate a New York provate anche a mangiare dagli innumerevoli baracchini ai lati delle strade. Per colazione, pranzo, spuntino o cena. Noi abbiamo pranzato da The Halal Guys.  Fanno solo due cose praticamente: un piatto di riso con insalata, pollo, salsina bianca e qualche pezzo di pita. Al posto del pollo si può avere l'agnello (Gyro) o il manzo. Per i vegetariani ci sono le Falafel.  Attenzione: la salsa rossa è quasi mortale (potete non metterla). Al confronto l'nduja è per mammolette Sono famosi a New York e c'è sempre coda, giorno e notte.  Come vedete sullo sfondo c'è il MoMA, il museo d'arte moderna. Era venerdì, e il pomeriggio l'entrata è gratuita. Non vi racconterò del mio rapporto \"conflittuale\" con l'arte moderna e contemporanea (ho già sollevato un vespaio su facebook   ) ma poiché questo è un post gastronomico, vi faccio vedere il cibo che ho trovato dentro. Alla mostra temporanea di Yoko Ono c'era questa mela.  Mi avvalgo, essendo in terra americana, del quinto emendamento e non dico nulla che potrebbe essere usato contro di me. Al piano inferiore invece si trovano delle zuppe famose  Lasciata la Notte Stellata di Van Gogh, le Ninfee di Monet, i vari Picasso, Boccioni, Dalì e così via, se è la prima volta che visitate New York potete fare un giro a Little Italy. È istruttivo: gli italiani se ne sono andati da tempo. Rimangono dei ristoranti che quasi sempre non hanno nulla a che fare con la vera cucina italiana, ma rappresentano l'incarnazione di cosa gli americani pensano che sia la cucina italiana. E a giudicare dai menù non sono neanche gestiti da italiani. Volete una Bruschetta di pomadora con fungi ripiene?  Oppure Spaghetti carbonara, ovviamente con la panna e le cipolle!  Non sono mai stato in Cina, ma forse un cinese in Italia direbbe la stessa cosa di molti nostri ristoranti cinesi. I negozi di Little Italy non sono meno interessanti: nel caso moriate dalla voglia di comprare del vero sale grosso italiano, eccolo alla modica cifra di 3.49$ al kg. Sarà il terroir.  C'erano anche le colombe a metà prezzo (originariamente a 18.99$)  Come avrete sicuramente immaginato non abbiamo mangiato a Little Italy. Mio figlio voleva lo portassi a mangiare il pastrami da Katz, un ristorante ebraico reso celebre dall'orgasmo simulato più famoso della storia del cinema.  Solo una cosa se ci andate: con un panino ci mangiate in due, a meno che abbiate molta fame.  Alla sera, dopo una camminata a sud Manhattan, una bella porterhouse dry aged per due (no, non è quella della foto, era per darvi l'idea della marezzatura)  Il mattino del sabato visita alla Statua della Libertà, salendo sul piedistallo e visitando il museo. Questo manifesto d'epoca mi ha particolarmente colpito:  Girovagando per Manhattan, ci siamo imbattuti in un ristorante dell'Academia Barilla  Il menù è sicuramente più \"italiano\" di quelli visti a Little Italy, ma per cortesia, togliete i Tortellini Alfredo  La salsa alfredo (una salsa al burro e parmigiano), sebbene originata in Italia dallo Chef Alfredo di Lelio, è praticamente sconosciuta in Italia e quindi non \"rappresenta\" il nostro paese (e neanche le Penne Salmone direi). Dopo una visita all'American Museum of Natural History, e un giro a Central Park a scovare la statua di Balto, siamo andati a cena in un bugigattolo cinese: Xi'an Famous food. Si mangia appoggiati alla parete se siete tanto pazienti da aspettare che si liberi un posto. Ne vale la pena.  Un posto dove fanno solo noodles, cioè pasta, preparata al momento,  mangiata asciutta o in brodo (cinese), con carni e spezie varie. Io ho preso l'agnello, asciutto, mio figlio il manzo, in brodo. Entrambi eccellenti.   Ci è piaciuto talmente tanto che il giorno dopo ci siamo tornati per assaggiare altri due piatti. Se siete in giro e volete un po' rinfrescarvi, ci sono sempre un sacco di baracchini che fanno spremute, smoothies, centrifugati e succhi vari al momento  E anche qui si vede quello che, io penso, sarà il trend alimentare dei prossimi anni: proteine.  Se per qualche motivo, a me incomprensibile, volete fortificare il vostro frullato al mango e ananas con proteine del siero, basta chiedere. In un momento in cui i carboidrati sono out, i grassi peggio che peggio, rimangono le proteine su cui puntare. Come in un loop torneremo alla versione 2.0 della pasta glutinata. Certo, non con il glutine, di cui per il momento, dal punto di vista della comunicazione, è meglio non parlare, ma l'invasione di proteine della soia, del siero, di legumi vari, è alle porte (e non parlo di cibo vegano). Vogliamo scommettere? A differenza di grassi e carboidrati (per non parlare del sottoinsieme degli zuccheri che sono ancora accettati solo se nascosti sotto le mentite spoglie pseudonaturali di \"sciroppi\" o di \"malti\"), le proteine hanno ancora, per l'industria alimentare, un'immagine \"vergine\" (curiosamente il glutine spesso non viene percepito dal grande pubblico come una proteina). Staremo a vedere. Per ora vi saluto. Alla prossima Dario Bressanini" },
    { "title": "Respira di più e i chili vanno giù", "text": "\"Per smaltire chili di troppo basta respirare\" titolava un articolo online poco prima di Natale. Quando l’ho letto sono balzato sulla sedia. Il titolo era troppo stupido per riflettere il contenuto del pezzo. Capita spesso che i titoli abbiano poco a che fare con il testo, anche perché non sono solitamente decisi dall’autore. Leggo il pezzo e con sgomento scopro che è ancora più assurdo del titolo: “Spezzare gli atomi in molecole”? Le “cellule adipose umane, i trigliceridi”? Maddechè? Un rapido giro su Google e scopro che una agenzia di stampa aveva diffuso la notizia della scoperta che “si perde peso anche solo respirando”. Anche questa agenzia condita con delle perle come “La perdita del grasso indesiderato richiederebbe l'’apertura’ degli atomi in molecole di trigliceridi tramite un processo chiamato ossidazione” che si possono spiegare solamente con un uso sconsiderato di Google Translate da parte di quei giornalisti. Cosa avrebbero scoperto questi ricercatori? Che se vogliamo perdere 10 kg di grasso, questi si devono obbligatoriamente trasformare in 28 kg di anidride carbonica (CO2) emessa attraverso i polmoni, mentre i restanti 11 chilogrammi diventano acqua (H2O). Il tutto consumando 29 kg di ossigeno (O2) e con una produzione di energia che deve venire usata dal nostro corpo per esempio sotto forma di esercizio fisico.\" Ma è vero? Certo che è vero. Ma è una cosa che si sa da un sacco di tempo, e che si insegna forse anche alle superiori, sicuramente al primo anno di Università. È semplicemente la reazione chimica della “combustione” dei grassi per trasformarli in acqua e anidride carbonica. Il primo principio della termodinamica unito al principio di conservazione della massa. Per dimagrire non c’è altra via. Il che ovviamente non significa che “per dimagrire basta respirare” ma al contrario che “se non respiri non dimagrisci”, anche perché stecchisci, giusto per fare la rima. E quindi? Perché improvvisamente i siti di informazione online italiani (ma anche alcuni stranieri) sono impazziti nel riportare (stravolgendola) una cosa banale e nota da forse un secolo o più? Su questo blog abbiamo spesso criticato il malvezzo dell’informazione nostrana di non riportare le fonti. In questo caso però si trovavano tutte le indicazioni per risalire all’articolo. Mentre mi annotavo mentalmente che sarebbe interessante prima o poi scrivere un articolo qui sul blog sulla termodinamica delle diete dimagranti, scopro che lo studio è stato pubblicato nientepopòdimenoche sul prestigioso British Medical Journal. “When somebody loses weight, where does the fat go?” (quando si perde peso, dove finisce il grasso?) “Sono impazziti?” mi chiedo. Ma subito guardo la data e sorrido. L’articolo è stato pubblicato sul fascicolo natalizio, che tradizionalmente, da decenni, il BMJ dedica ad articoli scherzosi. Sullo stesso numero, per dire, c’è un articolo sulle probabilità di morte dei personaggi dei cartoni animati. Negli anni passati il BMJ ha pubblicato molti articoli di questo tipo (uno molto famoso sull'effetto delle preghiere postume). Ci sono opinioni diverse sull’opportunità di pubblicare questi articoli burla perché non tutti possono capire che sono stati scritti per far ridere o sorridere, specialmente se letti anni dopo e fuori dal loro contesto. (gli scienziati sono gran mattacchioni, anche se ammetto che abbiamo un senso dell’umorismo tutto nostro, un po’ da nerd). Sono rimasto però perplesso dal numero di siti dedicati alla salute, che hanno rilanciato la notizia senza battere ciglio, anzi, spesso infarcendola di sciocchezze. Almeno l’articolo che ho citato all’inizio è stato cancellato (dietro segnalazione mia e del Direttore), ma la burla è ancora presente su molti siti specializzati (troppi per citarli tutti): http://www.salutepiu24.com/id-3678-l-organo-che-ci-fa-dimagrire--i-polmoni.html http://salute.leonardo.it/perdere-peso-respirando-lo-studio/ http://www.medicinalive.com/medicina-tradizionale/ricerca-e-sperimentazione/perdere-peso-solo-respirando/ http://www.tuttasalute.net/31805/respirare-bene-e-il-piu-semplice-segreto-per-dimagrire.html http://www.saluteokay.com/il-respiro-aiuta-dimagrire/ Qui sul blog abbiamo spesso criticato i media per non riportare le fonti delle informazioni citate. In questo caso le fonti erano state (più o meno) riportate. Lo studio era stato pubblicato su una rivista medica prestigiosa e, a parte “gli atomi che si spezzano in molecole”, gli articoli riportavano un fatto vero, e cioè che per dimagrire il grasso deve trasformarsi in acqua e anidride carbonica. Oltre a infarcire gli articoli di conclusioni strampalate come “respirare correttamente è il segreto per dimagrire”, quella che è mancata è la contestualizzazione. Questo illustra molto bene come il controllo delle fonti sia solo il primo passo, una condizione necessaria ma non sufficiente per una informazione corretta nei confronti del pubblico, che non ha accesso al British Medical Journal e non deve sapere che a Natale diventa una rivista per burloni. Questo invece lo si deve pretendere da chi si occupa professionalmente di informazione: mi aspetterei da chi tratta di medicina, cibo e salute un miglior controllo nelle notizie gettate in rete. Alla prossima Dario Bressanini" },
    { "title": "Riflessioni di uno scienziato divulgatore. Parlare ai biodinamici", "text": "Solo i fittoni* non cambiano idea. Mi capita ogni tanto, rileggendo un vecchio articolo, di chiedermi se avrei potuto scriverlo diversamente, aggiungendo o togliendo materiale, oppure usando un modo completamente diverso per esporre l’argomento e i ragionamenti successivi. Ci riflettevo in questi giorni dopo aver notato alcune condivisioni sui social network del mio vecchio articolo su Rudolf Steiner e la Biodinamica, e le relative reazioni. Per chi non se lo ricorda, ero partito da citazioni autentiche di Steiner, quelle più ridicole, come il suggerimento per scacciare i topi: Partire dalle frasi di Steiner serviva a mostrare come la Biodinamica non avesse un fondamento né teorico né empirico, visto che Steiner si è inventato tutto di sana pianta con le sue visioni esoteriche di forze astrali che agiscono sul mondo fisico. Ho poi analizzato i preparati biodinamici e raccontato come, a oggi, gli unici esperimenti scientificamente validi e controllati non abbiano mostrato alcun effetto riproducibile sulla qualità del vino prodotto da uve biodinamiche (il campo merceologico dove la Biodinamica “tira” di più e dove sono stati fatti più studi). Togliendo la componente esoterico/astrologica (il “calendario astrale” ad esempio) che non ha alcun effetto dimostrato e l’uso dei preparati biodinamici (cornoletame, teschio di cervo, ecc.) quello che rimane è una delle tante declinazioni di agricoltura biologica possibile (e infatti gli esperimenti controllati lo confermano, e scusate se insisto su “controllati”: aneddoti e articoli scritti su siti web non valgono nulla). Quindi, in estrema sintesi, il messaggio che io volevo arrivasse era: 1) La Biodinamica non ha fondamenti scientifici né empirici: è stata inventata di sana pianta. 2) Steiner non fornisce alcuna giustificazione sensata per i preparati biodinamici che suggerisce di usare. 3) Per avere la certificazione Demeter l’uso dei preparati biodinamici è obbligatorio. 4) Gli esperimenti controllati mostrano che i preparati biodinamici non hanno alcun effetto sul prodotto finale, indistinguibile con prove in cieco da quello prodotto senza l’uso dei preparati. 5) La “cristallizzazione sensibile”, la “dinamolisi capillare” e altro sono fuffa pseudoscientifica senza alcuna dimostrazione della loro efficacia: lettura dei fondi di caffè in grammellot pseudochimico. In un articolo su una rivista scientifica normalmente dopo l’esposizione dei fatti accertati si procede alla discussione delle conseguenze logiche. Nei mie articoli divulgativi a volte questo lo faccio, altre volte no. Un po’ perché ho sempre il dubbio di “insultare” il lettore con ragionamenti che forse sembrano troppo banali, e conclusioni che discendono logicamente dai fatti. Allo stesso modo, non mi metto esplicitamente a elencare che cosa non discende dall’esposizione principale, anche per questioni di lunghezza degli articoli. Ma forse sbaglio perché articoli che scatenano emozioni di vario tipo possono modificare in modo sostanziale la comprensione di un testo, specialmente se si mettono in dubbio l’universo valoriale, le convinzioni delle persone e l’immagine che hanno di sé. (poi, vabbè, questo accade pure agli scienziati, anche se non dovrebbe, ma è un’altra storia). Alcune conseguenze logiche (un matematico direbbe “corollari”) nel caso in questione, in ordine sparso, sono: a) Se il vino ti viene buono, il merito è di come lo fai tu, o del tuo territorio, e non dei preparati biodinamici. Come si dice: “hai il manico” (oppure “hai culo”   ). b) Se non usi i preparati e fai un vino che puzza, non sperare che, usando il cornoletame o la camomilla nella vescica di cervo, il tuo vino migliori. c) Visto che i preparati non servono, puoi evitare di usarli se vuoi. Risparmierai e il tuo prodotto non cambierà. Però perderai la certificazione (nel caso tu ce l’abbia). d) Senza preparati la biodinamica diventa sostanzialmente una agricoltura biologica. NON sono conseguenze logiche invece le seguenti affermazioni: e) Tutte le pratiche agricole suggerite in Biodinamica sono prive di senso f) Il vino biodinamico fa sempre schifo g) Il vino biodinamico è indistinguibile da vino prodotto nei vari modi che chiamiamo per comodità “convenzionali” Tutte queste semplici considerazioni in un articolo scientifico sarebbero probabilmente fuori posto. In un certo senso sarebbe come suggerire che lo scienziato che legge non è in grado di trarre da solo le necessarie logiche conseguenze e che non sia in grado di mettere da parte le proprie convinzioni profonde. Si discutono invece conseguenze non banali e interessanti. Il tutto con il maggior distacco emotivo possibile, per non esserne coinvolti personalmente e limitarsi ai ragionamenti razionali. Leggendo le reazioni sui social network alle condivisioni del mio articolo sono rimasto (ma solo inizialmente) stupito da quante persone letteralmente “schiumassero rabbia” dopo aver letto come ho preso in giro le idee di Steiner e mi sono fatto beffe di lui. Da scienziato so che mai, in nessun caso, in una discussione scientifica, si devono “rispettare” le idee e le opinioni. Mai. Si rispettano gli uomini ma non le loro idee, che devono sempre essere messe alla prova anche duramente. Se le idee sopravvivono all’assalto all’arma bianca allora ne usciranno rafforzate. La scienza procede anche così. Se invece risultano sbagliate vanno rifiutate e anche messe alla berlina. Anche se arrivano da premi Nobel: l’autorità non vale nella scienza, l’abbiamo detto mille volte. Si rispettano i fatti, scientificamente accertati fino a quel punto, almeno sino a quando qualcuno non porta fatti ed esperimenti nuovi. E ovviamente figure pubbliche, come un premio Nobel, vengono anche attaccate direttamente se si mettono a propugnare idee balzane non provate (vedi Watson, Mullis, Montagnier, Pauling,…). Le reazioni rabbiose ai miei articoli sono arrivate spesso da produttori o da “giornalisti/scrittori/esperti di vino” che in qualche modo si sono sentiti offesi e presi in giro nelle loro convinzioni dal fatto che io avessi preso per i fondelli Steiner e avessi mostrato come le sue idee fossero prive di senso. Nonostante abbia citato solo frasi di Steiner stesso. Come dicevo, nella scienza le opinioni, le idee, le convinzioni, la fede ecc. non si rispettano. Ma in un articolo divulgativo? Che fare? Ecco su cosa riflettevo. E non mi riferisco al fatto che il “rispetto delle opinioni” sia un valore in sé. Non lo è nella scienza e non lo è per me. Da scienziato se le tue opinioni sono fondate sul nulla scientifico ho il diritto (e a volte anche il dovere) di dirlo. Ma da divulgatore ne faccio una questione di obiettivi da raggiungere. Nel caso in questione, iniziando il ragionamento prendendo per il sedere Steiner (e non nego che mi sia molto divertito a scrivere quel pezzo), e solo dopo passando in rassegna la scienza, ho ottenuto lo scopo che mi ero prefisso, cioè far arrivare il messaggio ai lettori? Secondo me (ma ci sto ancora riflettendo) la risposta è “sì e no, dipende da quali lettori”. Probabilmente chi (e sono in tanti) non aveva mai sentito parlare di Steiner e di queste pratiche, e ha solo qualche volta acquistato un prodotto biodinamico, ma senza caricarlo di aspettative e senza costruire una immagine (positiva) di sé basata sul consumo di questi prodotti, si è messo a ridere. Forse –e questa era la mia intenzione– ora sarà in qualche modo “vaccinato” rispetto agli sproloqui esoterici. Se il prodotto era buono continuerà ad acquistarlo ma avendo qualche informazione in più per valutare il rapporto qualità/prezzo. Chi ha reagito male invece appartiene quasi sempre ad altre categorie. Chi produce vino biodinamico, e quindi necessariamente ha fede nell’efficacia dei preparati. Chi per mestiere parla e scrive di vino, e ha cantato le lodi del vino biodinamico “in quanto tale” senza separare logicamente i vari aspetti. Chi si è implicitamente costruito una immagine di sé basata sui propri consumi (accade regolarmente nel campo gastronomico: basti pensare al biologico, al km0, ma anche al cibo cosiddetto gourmet, ai prodotti esclusivi, ai vini costosi, ai prodotti senza questo e senza quello, ecc..). Chi insomma in qualche modo era coinvolto emotivamente con la Biodinamica e leggendo il mio articolo si è fermato alla presa per i fondelli delle idee di Steiner e ha alzato il muro cognitivo. È un errore di comunicazione che io stesso ho messo in evidenza parlando dell’omeopatia: se dici alla mamma, che somministra a suo figlio il (costosissimo) Oscillococcinum  della multinazionale Boiron, che i granuli non contengono altro che banali zuccheri, senza principio attivo, devi mettere in conto che si irriti perché può pensare inconsciamente “mi stai dicendo che sono scema perché pago lo zucchero 2000 euro al kg? O peggio che non sono una buona mamma perché do una cosa senza alcun effetto a mio figlio?”. Credo che su una (piccola) parte di lettori l’articolo sulla Biodinamica abbia fatto questo effetto: ha alzato il muro e soprattutto ha impedito loro di capire le conseguenze logiche a) b) c) e d), e realizzare che invece nessuno sosteneva e) f) e g). “Tu mi stai dicendo che siccome i preparati biodinamici non hanno effetto allora il mio vino fa schifo?” No, certo che no. Questa è una fallacia logica molto diffusa e causa di interminabili discussioni. (Inserite qui un pippone a scelta sulla necessità dell’introdurre il pensiero logico-razionale formale sin dalle scuole elementari, visto che non è innato nella specie umana). Prendiamo la frase “Se piove allora ci sono delle nuvole”. Che succede se non piove? Che non ci sono le nuvole? Che c’è il sole? E chi lo sa! Semplicemente non lo posso dire. E di ciò che non si può dire si deve tacere. Sicuramente è falso far discendere che “Se non piove allora non ci sono le nuvole”. Nessuno sbaglierebbe discutendo di pioggia e di nuvole, ma innumerevoli discussioni un poco più complicate, anche pubbliche, sono viziate da ragionamenti logici errati come il precedente. Quindi, insomma, il fatto che i preparati biodinamici non funzionino non ha implicazioni sulla qualità del vino che produci. E neppure su di te, giornalista, che lo hai lodato. Se l’hai assaggiato in cieco e, senza conoscere il prezzo, ti è piaciuto, non ho alcuna obiezione. “Avrei dovuto scrivere il pezzo limitandomi agli (aridi) dati scientifici?” continuava la riflessione. Forse se non avessi messo in ridicolo le idee di Steiner (ma solo forse) avrei evitato il rifiuto di questi lettori verso il resto dei ragionamenti. D’altra parte l’articolo sarebbe indubbiamente risultato molto meno efficace per il restante (la maggioranza) pubblico. E qui entra anche in gioco il mio personale dualismo di essere sia scienziato che divulgatore. Il divulgatore in me, se vuole essere efficace, mi dice che sicuramente sarebbe stato un errore limitarsi all’esposizione dei freddi dati scientifici. Ci sono delle esigenze narrative da rispettare e l’attenzione del lettore da conquistare. Mi avvisa però anche del limite: attaccare esplicitamente idee e opinioni, per scelta stilistica, porta come conseguenza la perdita di efficacia del messaggio per un determinato pubblico, anche se diventa più efficace per altri lettori. Lo scienziato “razionalista militante” che è in me invece mi rammenta che è un dovere distruggere idee pseudoscientifiche, e rifiuta del tutto la vulgata diffusa per cui la visione scientifica (nei casi in cui vi siano effetti misurabili in linea di principio) sia solo “uno dei tanti modi egualmente legittimi di interpretare la realtà”. Anzi, rivendica orgogliosamente l’idea che la visione scientifica sia un prerequisito necessario (nei casi indicati) per ogni altro tipo di discussione e visione del mondo, che non può prescindere da questa, e quindi le altre sono in qualche modo vincolate a muoversi nei “paletti” che la scienza impone, che piaccia o meno. L’evoluzione è un fatto. Punto. Rassegnati. Parla pure della tua religione ma ti bacchetto se la neghi. La terra non è stata creata 4000 anni fa, e non ti puoi arrabbiare se in un museo scientifico te lo spiegano, anche se va contro le tue convinzioni religiose. Gli OGM non sono sterili, non li fanno solo le multinazionali e neppure sono necessariamente brevettati. Lo sono invece alcune mele che probabilmente acquisti. Sei comunque contrario? Bene. Ma nei tuoi ragionamenti devi rispettare questi paletti. Risolviti le tue contraddizioni se te li creano. I preparati biodinamici non hanno effetti. Se vuoi usali, così ti puoi certificare e sfruttare l’onda, ma non giustificarli con le pseudoscienze. Insomma ci siamo capiti. Scienziato e divulgatore sono spesso in conflitto su come trattare temi “spinosi”. E a volte, come in questo caso, non vedono altra soluzione accettabile che non “perdere” una parte del pubblico. Come già spiegavo in una puntata precedente di questa serie di riflessioni a ruota libera sulla divulgazione, a volte è necessario pensare a che pubblico ci si vuole rivolgere, e accettare di perdere per strada gli altri. Parlare agli “adepti militanti” costa una gran fatica e quasi sempre non serve a nulla. È per questo motivo che non mi metto a discutere con chi crede alle scie chimiche o con gli animalisti convinti oppositori della sperimentazione animale. È una inutile perdita di tempo. Ma anche senza cadere in questi casi estremi, si deve anche accettare il triste fatto che non tutti riusciranno a cogliere i tuoi ragionamenti, neanche se li spieghi al meglio delle tue capacità. “Non dimentichiamoci che la scienza non spiega tutto” per esempio è un refrain tipico in queste discussioni. Anche pronunciato da persone mediamente colte. Ho provato molte volte a spiegare a queste persone che ci sono sicuramente fatti accertati che la scienza attuale non riesce a spiegare, o non capisce (la medicina ne è piena per esempio), ma che in assenza di un fatto sperimentalmente accertato da indagare scientificamente l’obiezione è priva di senso. Qualcuno recepisce il punto. Altri no. Nel caso della biodinamica quale sarebbe il fatto accertato che la scienza non riesce a spiegare? Che il vino che hai assaggiato ti piace? E niente, se non comprendono proprio i passaggi logici è inutile perdere tempo. Ma insomma, ho tratto delle conclusioni definitive dalle mie riflessioni? No (nonostante l’aiuto alle riflessioni fornito dalla grappa di Amarone). Forse avrei potuto attaccare le idee di Steiner dopo aver illustrato i risultati scientifici, o forse avrei dovuto inventarmi un espediente narrativo come quello dello zucchero più costoso al mondo, ma non mi è venuto. In ogni caso, è importante tornarci su ogni tanto, perché solo i fittoni* non cambiano idea. Alla prossima Dario Bressanini * Chiamasi ‘fittone’ il normale paracarro (cit.)" },
    { "title": "Giornalisti, non zerbini", "text": "Sapete che non sopporto il cattivo giornalismo, e che la disinformazione deliberata mi fa arrabbiare. Ma quando sono io in prima persona ad essere manipolato divento furibondo, e mi viene voglia di attaccarmi alla tastiera e rispondere immediatamente e furiosamente. La fretta però, ho imparato, non è quasi mai una buona consigliera e quindi il (piccolo) caso che mi vede “complice” inconsapevole di disinformazione alimentare l’ho messo da parte per un po’, e se oggi ne scrivo è anche perché volevo, all’interno di un caso di cattivo giornalismo, segnalare anche quello buono. Non è “tutto un magna magna” là fuori. Ma partiamo dal mio piccolo caso personale. Supponete di non essere un frequentatore di questo blog e di non aver letto il mio libro Pane e Bugie. Ora immaginate di leggere in un articolo intitolato “La sostanza cancerogena contenuta nel pesto” questo mio virgolettato poi perfezionato da questa, sempre mia, precisazione: che pensate? Probabilmente vi allarmate, e giustamente. Magari avete appena mangiato le trenette al pesto. Vi verrà un tumore! Il pezzo finisce così, senza una speranza, suggerendo implicitamente che, insomma, governo ladro, questi studi approfonditi non sono mai stati fatti. La Ka$ta, BigFood, SVEGLIA!!!1!!! Ora potete tornare nei vostri panni, e da lettori di questo blog conoscete la vicenda del presunto “pesto cancerogeno”. Nel mio articolo infatti, proprio alla riga successiva rispetto al virgolettato, scrivo Se avessero riportato anche queste 16 parole, più due parentesi, il lettore non si sarebbe allarmato e io non avrei ritenuto quel pezzo pura spazzatura giornalistica in salsa deliberatamente disinformativa. Ma a guardare anche altri articoli del sito, tra la “cura Di Bella” reloaded e il cancro nei dadi da brodo, l’effetto desiderato era proprio quello. Certo, mettono il link al mio articolo originale, non rendendosi conto di quanto sia surreale la faccenda, o forse contando che tanto quasi nessuno andrà a leggere l’originale. Il sito è lafucina.it (non lo linko direttamente perché non voglio contribuire direttamente ai suoi click), della galassia Casaleggio/Beppe Grillo. Il sito principale del popolare comico prestato alla comicità politica rimanda dalla colonnina di destra (nota nei siti dei quotidiani come “colonnino morboso”) sia a lafucina che a tzetze, un altro sito della compagnia. Ho visto che lafucina si è “ispirata” a questo blog altre volte. Anche questo blog si è “ispirato” a Grillo più volte. Mi chiedo come mai non abbiano mai linkato gli articoli dove si parla delle bufale che racconta il comico genovese, dalla Biowashball alla fragola pesce per esempio. Come dicevo, l’occasione di citare questo piccolo caso personale mi è stato offerto dal caso di cattivo (per me) giornalismo di oggi. I fatti: il National Health and Medical Reseach Council, organismo australiano che supporta le scelte del servizio sanitario pubblico, ha rilasciato una dichiarazione, frutto di una analisi di 225 ricerche pubblicate e 57 rassegne sistematiche, concludendo che “non ci sono malattie per le quali vi sia una evidenza affidabile che l’omeopatia sia efficace”. Niente di nuovo sotto il sole. Lo hanno già trovato in tanti, ma oggi non voglio parlare di omeopatia qui (anche perché chi è convinto della sua efficacia, magari perché ha provato sui suoi figli o su di sé, non cambia idea solo perché legge un rapporto. E in generale, come ho detto altre volte, il mio intento è quello di raccontare i fatti nel modo più comprensibile possibile, non convincere le persone a cambiare idea). Mi interessa invece sottolineare come la notizia è stata riportata dai maggiori giornali. Repubblica online apre con la dichiarazione del NHMRC ma per lei la vera notizia è la “Polemica sulla tesi di un rapporto australiano”. Infatti dopo l’apertura tutto il pezzo (non firmato) è dedicato agli omeopati convinti, ovviamente irritati dalle conclusioni del rapporto. Finito. Nessuna spiegazione di come gli australiani siano arrivati a quelle conclusioni, nessun cenno al fatto che non dicono nulla di nuovo sotto il sole e che la presunta controversia sull'omeopatia è una \"fintoversia\", una controversia finta. Proibito scrivere la parola placebo. Niente altro. Un pezzo imbarazzante che vuole difendere l’omeopatia dagli attacchi che, colpo dopo colpo, ne stanno minando la popolarità (e, aggiungerei, il business). Una scelta personale del giornalista anonimo. Discutibile secondo me, ma legittima. Dopo tutto ha fatto il suo lavoro: ha chiamato Osvaldo Sponzilli, ha intervistato Simonetta Bernardini e così via. La cosa curiosa però è che anche altri articoli, di altri siti, sono strutturati in modo simile. L’occhiello del pezzo del Corriere, anche lui anonimo, è E anche il Corriere riporta le dichiarazioni di Sponzilli. Praticamente identiche. E quelle della Bernardini, identiche. A differenza di Repubblica che riportava Elio Rossi, il Corriere riporta le dichiarazioni di Antonella Ronchi, Presidente FIAMO. Tutte sistematicamente contro il rapporto. Altri siti riportano una “combinazione” diversa delle dichiarazioni antiaustraliane. Insomma, siamo in uno di quei casi dove le redazioni fanno un copia e incolla acritico dalle agenzie di stampa che gli arrivano. Questa di askanews pare essere la prima (ma non ho accesso diretto alle news di agenzia, per cui potrei sbagliarmi). Che informazione è questa? Cosa ha portato a casa il lettore? Che una revisione degli articoli scientifici ha dimostrato, per l’ennesima volta, che l’omeopatia è solo effetto placebo, oppure che gli omeopati italiani dicono che quel rapporto non vale nulla? In più è interessante notare la rapidità nelle risposte in casi come questi. Che sia BigPharma o BigOmeoPharma, BigFood o BigBioFood, quando arriva il fulmine a ciel sereno, la notizia che mette in pericolo un asset economico, entra in azione il team di gestione dell’emergenza mediatica, l'unità di crisi (non sto scherzando) che deve rispondere nel più breve tempo possibile facendo circolare comunicati stampa, o preconfezionare risposte per arginare la crisi mediatica. Che sia l’annuncio che un dato farmaco potrebbe avere degli effetti collaterali, o che i granuli omeopatici non hanno effetto superiore a un placebo, il team di comunicazione deve essere pronto a intervenire. È fondamentale essere fulminei perché i giornali si devono riempire delle parole di chi è stato “attaccato”. Se le dichiarazioni contro il rapporto australiano non fossero arrivate immediatamente, e non fossero state diffuse in questo modo capillare a siti e giornali (non mi chiedete come, non sono un’agenzia di PR, io osservo solo il risultato finale), oggi tutti parlerebbero dei contenuti del rapporto dell’NHMRC e non invece delle repliche italiane, tutte contrarie. Insomma, non va giù alla maggior parte dei giornali italiani che l’omeopatia sia sostanzialmente un placebo, una suggestione, che funziona come tutte le suggestioni (e sì, l’effetto placebo funziona anche sui bambini, attraverso i genitori, prima che lo chiediate nei commenti). Ma dov’è il “buon giornalismo” che avevo preannunciato? Qui si vedono solo copia e incolla acritici di un comunicato stampa che è viziato all’origine, e da lettore mi piacerebbe sapere se l’agenzia di stampa ha chiamato autonomamente Sponzilli, Bernardini e Ronchi, oppure se sono arrivate sul loro tavolo le dichiarazioni già belle e pronte. Capita anche questo eh, non facciamo i finti tonti. Che sia BigPharma o BigOmeoPharma non cambia nulla. Sempre di multinazionali che difendono enormi interessi economici si tratta. Ma c’è speranza. Là fuori non è “tutto marcio”. Alcuni articoli sono più bilanciati di altri, ma uno in particolare mi ha colpito. Il sito Healthdesk.it si ricorda che si rivolge ai lettori, e quindi dopo aver pubblicato come gli altri i vari comunicati pro-omeopatia anti-rapporto australiano, gli fa le pulci, il pelo e il contropelo. Non conosco Antonino Michienzi, il giornalista che si è rifiutato di fare lo zerbino e ha reso un servigio al lettore facendo semplicemente il mestiere di giornalista, che non è quello del passacarte, ma quello di spiegare in modo onesto e trasparente come stanno le cose. Un giornale non è mica obbligato a riportare le dichiarazioni di Bernardini e Sponzilli. Un “chissenefrega” può anche starci no? E se invece lo fa, faccia il piacere di fare il suo mestiere perché io, lettore, mi aspetto che tu vagli le notizie e le dichiarazioni che stampi. Se mi devi solo propinare le veline delle aziende, dei portatori di interesse o delle agenzie di stampa mi vado a leggere quelle direttamente, così sfuggo anche dal colonnino morboso. Grazie Michienzi. Da oggi metto il suo sito nei preferiti (pronto ovviamente a toglierlo se mi deluderà in futuro). Mi ha risollevato la giornata da quella robaccia sul pesto. Dario Bressanini" },
    { "title": "La scienza del caffè con la Moka", "text": "Anche nell’era delle cialde per l’espresso casalingo, chi non ha una Moka Express in casa? Inventata da Alfonso Bialetti nel 1933 a Omegna, e prodotta su scala industriale dal 1946 dal figlio Renato, quei tre pezzi di alluminio avvitati e incastrati vengono usati ancora oggi in milioni di case per accompagnare con qualche tazzina di caffè le giornate degli italiani. Non tutti però sanno come funziona esattamente. Anzi, se chiedete come fa il caffè a uscire dalla colonnina è probabile che vi diano la risposta sbagliata, e cioè che sia l’ebollizione dell’acqua a spingerla attraverso il filtro. Potrà sembrare strano ma un’analisi scientifica corretta, anche se parziale, del funzionamento di una Moka è stata pubblicata su una rivista scientifica solo nel 2007 [1], seguita nel 2009 da una indagine sperimentale completa [2]. In precedenza in letteratura si trovano solo spiegazioni parziali o addirittura errate. Vediamone il funzionamento e contemporaneamente impariamo a preparare un buon caffè. Cominciamo dall'acqua. Quale e quanta acqua?  Riempite la caldaia della caffettiera sino alla valvola di sicurezza. In una caffettiera classica da 3 tazzine sono circa 150 g di acqua. Non andate oltre: Sotto il filtro a imbuto si deve lasciare una piccola sacca d’aria (circa 20-25 cm^3) e il caffè nel filtro non deve toccare l’acqua sottostante. Questo è importante, come vedremo, per il funzionamento corretto dell’apparecchio.  L'acqua non deve avere troppi sali disciolti sia per non lasciare troppi residui nella caffettiera che, col tempo, potrebbero causare un malfunzionamento, sia per non alterare il sapore del caffè impartendo un sapore amaro. I valori suggeriti degli ioni disciolti sono: calcio &lt; 60 mg/l, bicarbonato &lt; 200 mg/l, magnesio &lt; 15 mg/l. Se l’acqua erogata dal vostro rubinetto rende il caffè amaro, o è ricca di cloro, potete utilizzare acqua in bottiglia con valori più bassi. Quale caffè? Ovviamente quello che vi piace. Esistono due specie di piante di caffè sfruttate commercialmente. Coffea arabica, originaria dell’Etiopia, è coltivata nelle regioni montuose tropicali fino a 2500 metri e rappresenta i due terzi della produzione mondiale di caffè. Ha un gusto delicato, leggermente acido, aromatico e poco amaro. Una percentuale di caffeina (nei semi) tra lo 0,9% e 1,2%. Il chicco è di forma allungata e appiattita di un bel color verde. Il caffè arabica arrivò a Venezia agli inizi del ‘600 e da lì si diffuse in tutta Europa diventando la bevanda preferita degli intellettuali. La robusta (Coffea canephora) rappresenta un terzo della produzione mondiale. È originaria dell’Africa occidentale e arriva in Italia solo nel ‘900. È coltivata tra i 200 e i 600 metri d’altezza ed è capace di sopravvivere nei difficili ambienti della foresta africana. Ha un gusto più astringente e amaro dell’arabica, più caffeina (1,6-2,4%) e un chicco tondeggiante con un solco dritto. Io uso un’arabica 100% ma non necessariamente una miscela con una certa percentuale di robusta è di minore qualità: dipende da come volete il vostro caffè. Quanto caffè? In una “tre tazzine” si usano circa 15 grammi di caffè macinato. Il caffè per la Moka deve essere macinato con una grana più grossa rispetto a quello per una macchina da espresso dove la pressione più elevata (circa 9 bar) richiede uno strato di caffè compatto macinato più finemente. Riempite il filtro sino all'orlo senza creare una montagnetta. Premere o non premere? Non premete il caffè! Altrimenti rallentate la risalita dell’acqua. Ma non fateci nemmeno dei buchetti, altrimenti la facilitate troppo. In entrambi i casi alterereste il tempo di contatto ottimale tra acqua e caffè. Coperchio aperto o chiuso? C’è chi tiene chiuso il coperchio e chi lo lascia aperto. Fate come preferite; vi sono molte leggende al riguardo, ma non fa alcuna differenza. Io, se sono in cucina, lo tengo aperto per controllare meglio quando spegnere il fuoco. Accendiamo il fornello. Fiamma alta o bassa? È meglio scaldare a fiamma bassa per far salire gradualmente la temperatura, ritardare l'ebollizione dell'acqua e far uscire lentamente il caffè dalla colonnina. Se avete fretta andate al bar Analizziamo ora passo passo cosa succede quando iniziamo a scaldare. Come dicono Navarini e collaboratori [2] “è una credenza, tra gli utilizzatori della Moka, che sia necessario raggiungere il punto di ebollizione dell’acqua per spingere il liquido fuori dal serbatoio inferiore e che l’aumento di pressione all’interno sia dovuto al raggiungimento dell’equilibrio termodinamico tra l’acqua e il suo vapore” La fiamma sotto la caffettiera non riscalda solo l’acqua ma anche l’aria sovrastante che avevamo lasciato riempiendo la caldaia. Le misure sperimentali mostrano che la miscela aria/vapore non raggiunge mai l’equilibrio con l’acqua che si sta scaldando, rimanendo sempre a temperature più basse di circa 8 gradi. All’innalzarsi della temperatura, secondo le leggi dei gas, l’aria aumenta la propria pressione ed espandendosi inizia a spingere l’acqua che risale nel filtro, bagnando il caffè. Aumentando la temperatura l’acqua inizia a evaporare e quindi anche la pressione del vapore contribuisce alla spinta dell’acqua verso l’alto. La fase di estrazione regolare Sino a quanto nella caldaia il beccuccio del filtro a imbuto rimane immerso nell’acqua, per circa 120 di quei 150 g iniziali di acqua, l’estrazione procede in modo regolare. L’acqua calda, non ancora all’ebollizione, spinta prima dalla pressione dell’aria e poi dalla miscela aria/vapore, inizia a risalire nel filtro. Il caffè è completamente imbibito di acqua dopo che ne sono risaliti 40 grammi. In questa fase l’acqua passa attraverso il caffè senza grossa resistenza, sciogliendo le sostanze aromatiche più solubili. Gli esperimenti mostrano che l’estrazione comincia quando l’acqua è circa a 70 °C. Contemporaneamente, le particelle di caffè, assorbendo parte dell’acqua si gonfiano, diminuendo progressivamente la porosità del caffè e richiedendo, da questo punto, una pressione e una temperatura più elevate dell’acqua per poter diffondere nel filtro e risalire la colonnina. La prima acqua calda, passando per il caffè nel filtro, si è un poco raffreddata e il primo caffè a risalire la colonnina ha una temperatura molto più bassa dell’acqua  nella caldaia.  Gli studi sulla chimica dell’estrazione delle sostanze aromatiche presenti nel caffè mostrano come a temperature diverse si estraggono con più o meno facilità componenti aromatiche diverse, alcune desiderabili altre no. La temperatura ottimale dell’acqua dovrebbe essere attorno a 90-93 °C. A temperature molto superiori vengono estratte anche componenti aromatiche indesiderabili, che portano note astringenti e bruciate. Temperature troppo basse invece non estraggono componenti fondamentali del caffè, che risulta meno complesso e più acido. A questo punto della nostra preparazione la fiamma del fornello dovrebbe essere la più bassa possibile per ritardare l'ebollizione dell'acqua.  La fase vulcanica Quando il livello d’acqua nella caldaia scende al di sotto del beccuccio del filtro, inizia quella che possiamo chiamare fase vulcanica. La riduzione immediata di pressione manda in ebollizione istantanea l’acqua che, mista al vapore, esce sfiatando dalla caffettiera, spruzzando come fosse un vulcano sino a quando è esaurita. Questa fase andrebbe evitata assolutamente e l’ebollizione ritardata il più possibile. A temperature troppo elevate l’acqua estrae sostanze presenti nel caffè tostato ma meno solubili a temperature più basse, ottenendo un caffè più amaro, astringente, col sapore di “bruciato” e a volte di “medicinale”. Se vi capita, non avete “bruciato” il caffè, ma estratto sostanze dal sapore sgradevole già presenti nel caffè tostato e che lì dovrebbero rimanere.  Una strategia semplice per ridurre questo problema è di spegnere il fuoco quando il caffè scende lungo la colonnina e tende a staccarsi. Il caffè non deve gorgogliare e spruzzare dall’ugello. Un po’ di acqua rimarrà nella caldaia ma il vostro caffè sarà di qualità migliore. Mescolare o non mescolare? Il caffè ora è pronto, ma prima di versarlo nella tazzina è meglio mescolarlo. Il primo caffè uscito, quello a 70 gradi, è più acido e aromatico. A mano a mano che esce si stratifica il caffè più caldo ma anche più amaro. Poiché lo strato caldo è già in superficie non si attivano le correnti convettive che lo rimescolerebbero, come fanno invece in una pentola d'acqua per la pasta, e quindi va mescolato a mano. Ora il caffè è pronto per essere bevuto. Scommetto che, come a me, vi sono venuti in mente alcuni esperimenti da fare e idee da mettere alla prova: possiamo variare la temperatura di partenza dell’acqua, per esempio, oppure usare un bagno termico per tenere la caldaia a una temperatura costante. Magari ne riparliamo. Nel frattempo, buon caffè! Dario Bressanini Bibliografia [1] Gianino, C. (2007). Experimental analysis of the Italian coffee pot “moka”.American Journal of Physics, 75(1), 43-47. [2] Navarini, L., Nobile, E., Pinto, F., Scheri, A., &amp; Suggi-Liverani, F. (2009). Experimental investigation of steam pressure coffee extraction in a stove-top coffee maker. Applied Thermal Engineering, 29(5), 998-1004.  Grafico dell'andamento di temperatura, pressione e volume d'acqua tratto da [2]" },
    { "title": "Sotto mentite spoglie", "text": "Qualche mese fa ha fatto molto scalpore un filmato diffuso da due buontemponi olandesi che hanno organizzato uno scherzo: hanno acquistato da McDonald’s dolci, frutta e pepite di pollo e sono andati a offrirli in degustazione, privi del caratteristico logo, a una fiera gastronomica a Houten, in Olanda. Il video mostra che il cibo, presentato come “bio”, viene apprezzato da molti visitatori e presunti esperti che, curiosi, si sono fermati ad assaggiare. Alcuni si sbilanciano persino in analisi gustative. https://www.youtube.com/watch?v=L3Wo0R1qHyE  Avrebbero espresso le stesse opinioni se avessero saputo che era cibo di McDonald’s? Non è una novità che in molti paesi occidentali il cibo biologico abbia successo. E in molti sono disposti a giurare che il “bio” è più saporito e gustoso del “convenzionale”, figuriamoci del “cibo spazzatura” per antonomasia. Le prove scientifiche di questa superiorità gustativa generalizzata però latitano, ma alcuni recenti esperimenti, come vedremo poi, gettano qualche spiraglio di luce sulla questione. Forse la multinazionale del Fast Food, presente, lo ricordiamo, a “EXPO2015 nutrire il pianeta – energia per la vita” insieme a tante altre aziende, istituzioni e associazioni come Slow Food, Coca Cola, Coldiretti, Ferrero, l’ONU e così via, ha preso proprio spunto da quel video virale per organizzare un secondo scherzo. Questa volta diretto ai cosiddetti “gastrofighetti” milanesi. Sicuramente saprete che da un po’ di tempo a questa parte impazza a Milano, e altrove, la moda dell’hamburger gourmet. A leggere le recensioni alcuni sono molto buoni (e molto costosi), altri sono molto buoni e hanno un costo proporzionato, altri ancora sono solo pretenziosi e costosi, o semplicemente enormi, ma anche minuscoli, oppure semplicemente scadenti. Insomma, c’è di tutto. McDonald’s, dicevamo, ha aperto sotto mentite spoglie un nuovo locale, di quelli che vorrebbero fare tendenza, con arredamento fighetto, in una zona centrale di Milano. Ha ingaggiato due cuochi, ex concorrenti di MasterChef, a gestire il locale, e hanno servito ai clienti un loro nuovo Mc panino non su un volgare vassoio in plastica ma su un ripiano di ardesia, in un locale esteticamente curato, con un menù in stile, calici e cose così. Il video che hanno girato mostra, a loro dire, come l'inganno sia riuscito, che il panino è stato apprezzato e che quindi “l’apparenza inganna”. https://www.youtube.com/watch?v=niq48qLQpvY  Ovviamente nessuno di questi due scherzi ha una valenza scientifica, e nel caso del video girato da McDonald’s non sappiamo neppure come abbiano selezionato le risposte delle persone. Per quel che ne sappiamo potrebbero anche essere attori. In più, hanno svelato il trucco dopo solo due giorni, evitando (se proprio vogliamo pensar male   ) di far, magari, incappare nello scherzo qualche grande firma gastronomica, qualche critico, o anche qualche foodblogger famosa. Ma anche se fosse un video costruito a tavolino, è comunque verosimile, visto il precedente (e comunque complimenti all'ufficio comunicazione!). Ma che possa essere plausibile una reazione del genere ce lo rivelano anche dei recenti esperimenti di assaggi in cieco effettuati in maniera più rigorosa. È indubbio che quando acquistiamo o mangiamo del cibo riceviamo tantissime informazioni: la sua provenienza, l’etichetta, il contenuto nutrizionale, il prezzo, il metodo di produzione, come viene presentato e così via. E tutto questo può avere una profonda influenza sulla nostra percezione sensoriale. Il punto cruciale è che quando acquistiamo un prodotto alimentare lo scegliamo solo in parte in base ad alcune caratteristiche che possiamo sperimentare con i nostri sensi, come il colore o il sapore. Altre non sono verificabili dall’acquirente con un semplice assaggio: il metodo di produzione, le proprietà salutistiche o la provenienza geografica. Vari esperimenti hanno mostrato come queste caratteristiche intangibili possano influenzare la percezione del gusto. Il pecorino bio Un gruppo di ricercatori [1] di Udine, Ancona e Potenza ha fatto assaggiare a 150 persone un formaggio pecorino biologico e uno convenzionale chiedendo di dare un voto da 1 a 9. Il primo assaggio si è svolto in cieco: nessuno sapeva se stavano assaggiando il pecorino bio oppure l’altro. Assaggiati in cieco i due prodotti sono risultati essere equivalenti ed entrambi apprezzati, con un punteggio medio di 7. Successivamente all’assaggio in cieco i soggetti hanno dichiarato le aspettative che avevano su entrambi i tipi di prodotti. La media dei punteggi “aspettati” sul pecorino bio è stata di 7.7 mentre quella per il convenzionale di 6.1. Insomma, le persone si aspettavano che il pecorino bio fosse più buono del convenzionale. Il giorno successivo, nella terza fase dell’esperimento, a tutti i soggetti è stato fatto assaggiare solo il pecorino bio, con allegato un foglio che descriveva le caratteristiche del metodo di produzione biologica. La media dei punteggi è stata di 7.4. Il pecorino bio quindi è stato apprezzato di meno se assaggiato in cieco rispetto all’assaggio dove era identificato, e non a caso le aspettative dichiarate dagli assaggiatori erano molto più elevate per il bio che per il convenzionale. In altre parole, sostengono i ricercatori, il gusto delle persone viene fortemente influenzato dall’aspettativa, e poiché molte persone si aspettano che il bio sia più gustoso, quando lo assaggiano lo trovano più gustoso di quello che è in realtà. Questo è un fenomeno generale: il gradimento, positivo o negativo, di un prodotto si sposta, rispetto a un assaggio in cieco, verso le proprie aspettative. Lo avevamo già raccontato parlando del vino tempo fa, e abbiamo anche raccontato di come il cervello effettui un vero e proprio inganno gustativo (e anche gli esperti non sono immuni). Ecco perché le degustazioni di confronto, che siano vini o altri prodotti, andrebbero sempre effettuate in cieco, altrimenti hanno valore scientifico nullo, con buona pace delle guide di vini. E non a caso nel mondo del vino alcuni sono recalcitranti verso gli assaggi in cieco. L'ananas Esperimenti di altri ricercatori confermano queste conclusioni e mostrano come in realtà la faccenda sia ancora più complicata. A cittadini britannici e olandesi [2] hanno fatto assaggiare dei pezzi di ananas di tre varietà diverse coltivati in modo convenzionale, presentato però a volte come biologico, a volte come convenzionale oppure come prodotto del commercio equo e solidale. Ancora una volta le persone che avevano una aspettativa positiva rispetto al biologico davano un voto più alto al gusto dell’ananas quando veniva proposto come bio, nonostante fosse sempre lo stesso ananas, e addirittura lo percepivano come più dolce e succoso. L’influenza può anche essere negativa: chi aveva una aspettativa negativa nei confronti dai prodotti del commercio equo o dei prodotti bio li percepiva all’assaggio peggiori di quanto facessero senza l’informazione, falsa, della provenienza. Più precisamente La cosa interessante è che non cambiava solo il gradimento generale ma anche i punteggi di descrittori specifici, come “dolcezza” o “intensità del sapore”. I ricercatori concludono suggerendo che La birra Due ricercatori dell’Università della Basilicata hanno effettuato [3] un esperimento simile con la birra. In questo caso tre marche di birre, che in un test in cieco effettuato in precedenza avevano mostrato caratteristiche qualitative molto diverse, sono state servite, sempre in cieco, fornendo finte informazioni sulla loro produzione: (1) prodotta da lieviti geneticamente modificati, (2) con orzo e luppolo biologici, (3) oppure prodotta secondo tecniche tradizionali. Anche in questo esperimento si è riscontrato lo stesso fenomeno: etichettare una birra come “bio” la porta ad essere più apprezzata, mentre l’utilizzo di lieviti geneticamente modificati influenza negativamente l’apprezzamento, che però non è stato uniforme per i tre tipi di birra. Ma quindi? Quindi, prima che qualcuno, travisando il significato di questi studi, mi lanci accuse di “leso cibo biologico”   , diciamo esplicitamente che questi esperimenti in realtà non dicono assolutamente nulla sul gusto e sulle qualità dei prodotti, ma dicono moltissimo su come i nostri giudizi vengano influenzati. Molto di più di quanto ci piace ammettere. Certo, l’interpretazione degli esperimenti è ancora da confermare, perché possono essere stati influenzati dalla scelta dei partecipanti, dal tipo di cibo e così via. Ma pur con tutte le cautele del caso, la mole di esperimenti di questo tipo ormai pubblicati, coinvolgendo finti cibi DOP o IGP, finti cibi OGM, finti cibi bio, finti cibi e vini di lusso e così via, rivelano come le informazioni che riceviamo sul cibo possono avere una profonda influenza su di noi, creando aspettative positive o negative, arrivando addirittura a modificare la percezione del gusto e le nostre reazioni. Avete mai visto il cortometraggio Blind Taste? Restando in tema Parlando di cibo e aspettative mi viene naturale parlare di EXPO: il supermegaevento sulla nutrizione e sul cibo aperto da qualche giorno in quel di Rho, alle porte di Milano. Non so voi, ma io in questi mesi mi sono creato l’aspettativa che debba essere non solo una grande vetrina enogastronomia mondiale, ma anche un momento di riflessione culturale, dove si parlerà di agricoltura, di cibo del futuro, di soluzioni per coltivazioni sostenibili, di fame, di obesità e di innovazione. Non solo un grande mercatino dei prodotti enogastronomici (che sono un’altra cosa rispetto alla biodiversità, termine tanto di moda quanto maltrattato e abusato), ma anche, da parte dai vari partecipanti, un'occasione per mostrare proposte diverse per il pianeta, per illustrare quale idea di futuro hanno, e come perseguire l’obiettivo. In attesa di andare a visitarlo per bene, ne approfitto per dare il benvenuto a EXPOsed, un nuovo blog qui a fianco, e alla relativa rubrica sulla rivista cartacea, che ficcherà il naso proprio in EXPO, per verificare se le aspettative erano giustificate o meno. Sarà tenuto da Beatrice Mautino, giornalista scientifica nonché coautrice del libro a quattro mani che abbiamo scritto e che uscirà il 7 maggio: Contro natura. Alla prossima Dario Bressanini [1] Napolitano, Fabio, et al. \"Cheese liking and consumer willingness to pay as affected by information about organic production.\" Journal of dairy research77.03 (2010): 280-286. [2] Poelman, Astrid, et al. \"The influence of information about organic production and fair trade on preferences for and perception of pineapple.\" Food Quality and Preference 19.1 (2008): 114-121. [3] Caporale, Gabriella, and Erminio Monteleone. \"Influence of information about manufacturing process on beer acceptability.\" Food Quality and Preference15.3 (2004): 271-278." },
    { "title": "Vade retro glutine", "text": "L’idea della pasta al glutine era venuta a Giovanni Buitoni nel 1847. L’azienda cercava un prodotto innovativo che fosse in grado di guadagnarsi una nicchia di mercato importante, quella degli alimenti per diete particolari. Poco meno di quarant’anni dopo, la «pastina glutinata» entrava nelle case degli italiani come «il miglior alimento per bambini, ammalati e convalescenti, prodotto di regime per obesi, gottosi, uricemici e diabetici». Si trattava semplicemente di pasta alla quale era stato aggiunto il 15% in peso di glutine secco. Negli anni a seguire furono messe in commercio pastine «poliglutinate» e «iperglutinate» con concentrazioni di glutine crescenti, che arrivavano fino al 30% del totale. Le pubblicità dell’epoca insistevano molto sul contenuto energetico della pastina, consigliandone l’uso a bambini – «Il latte materno non basta più, ora ci vuole la pastina glutinata!» –, studenti – «Il profitto a scuola dipende dalla buona salute. La buona salute si difende con la pastina glutinata» –, lavoratori e anziani – «Pasto serale leggero e al mattino freschi e riposati». A rivederle oggi, quelle pubblicità fanno sorridere. Ma fanno anche pensare a come il marketing continui a cambiare rotta, inseguendo sempre le nuove possibilità di profitto che si profilano all’orizzonte. Sugli scaffali dei nostri supermercati nessuna azienda alimentare oserebbe oggi mettere in orgogliosa evidenza il contenuto di glutine. Anzi, gli scaffali sono ormai pieni zeppi di prodotti gluten-free e non è difficile trovare paste «dietetiche prive di glutine». Da Gwyneth Paltrow a Victoria Beckham a Russell Crowe, il numero delle star che scelgono di seguire un’alimentazione gluten-free è in aumento e i libri che insegnano a dimagrire eliminando il glutine spopolano. Complice la moda, il mercato globale dei prodotti gluten-free è in continua crescita. Nel 2013 si è assestato a 3,7 miliardi di dollari con una proiezione per il 2018 di 6,2 miliardi di dollari. Il “senza glutine” impazza, anche se non molti sanno esattamente cos’è il glutine: provate a chiederlo a qualche vostro amico che segue una dieta senza glutine: è probabile che riceviate delle risposte vaghe e poco accurate (a meno che l’amico sia celiaco e allora sarà ferratissimo in materia, ma ci arriveremo). Addirittura ormai si vedono indicazioni che un alimento non contiene glutine anche in prodotti, come il cioccolato fondente, che non lo hanno mai contenuto e non vi è motivo che lo contengano [*]. Insomma, scrivere «con aggiunta di glutine» in un prodotto moderno sarebbe, dal punto di vista del marketing, quasi come scrivere «con veleno aggiunto». La sensibilità al glutine: forse esiste, ma forse no Il glutine è da sempre il peggior nemico dei celiaci, ma la stragrande maggioranza delle persone che seguono una dieta gluten-free non soffre di questa malattia. La celiachia, come vedremo meglio più avanti, ha una base genetica e sintomi inequivocabili, mentre esiste una pletora di disturbi raggruppati sotto al cappello delle «intolleranze al glutine» che sembrano affliggere una sempre crescente fetta della popolazione. Cerchiamo di fare un po’ di chiarezza. Oltre alla celiachia esistono almeno altre due condizioni che si collegano all’assunzione di frumento, riconosciute dalla medicina: l’allergia al frumento e la sindrome del colon irritabile. Il frumento è un alimento complesso. Solo in prima approssimazione lo possiamo considerare composto da amido e glutine. In realtà contiene migliaia di molecole diverse che possono interagire con il nostro corpo. Oltre a gliadina e glutenina, il frumento contiene molte altre proteine che, insieme al glutine, possono causare reazioni allergiche in alcuni soggetti. L’allergia al frumento è una classica allergia alimentare. Esiste poi la sindrome del colon irritabile, che colpisce 10 persone su 100, con intensità variabile, ed è caratterizzata da dolori addominali, gonfiore e produzione di gas. In Italia è chiamata colloquialmente «colite». Sebbene la sua origine sia ancora piuttosto oscura, è ormai assodato che chi ne soffre trae giovamento da una dieta priva di una gamma di molecole che è raggruppata sotto l’acronimo FODMAP, che sta per «Oligosaccaridi, Disaccaridi, Monosaccaridi e Polioli Fermentabili». Insomma, carboidrati difficili da digerire presenti nei cereali, ma anche in alimenti come il latte, le mele, le cipolle e molti altri. Questi carboidrati diventano il banchetto per la loro flora intestinale, con conseguente fermentazione, produzione di gas e di acidi grassi. Una dieta che escluda questi carboidrati, sviluppata per la prima volta [1] nel 2008, riesce ad alleviare i sintomi di chi soffre di sindrome del colon irritabile, cosa che invece non può fare totalmente una dieta senza glutine perché non esclude altre possibili fonti che scatenano la reazione. Negli ultimi anni, però, sono aumentate sempre più le persone che lamentano sintomi simili a quelli della celiachia, senza però averne la predisposizione genetica e nonostante siano risultati negativi ai test classici.  Di questa sfuggente e misteriosa condizione, gli addetti ai lavori discutono da tempo e solo nel 2011 si sono messi d’accordo per coniare un nome condiviso e i criteri per diagnosticarlo. È stata chiamata Non-Celiac Gluten Sensitivity (NCGS) o «sensibilità al glutine». A parte il nome, però, la confusione regna sovrana. Abbiamo chiesto a Gino Roberto Corazza, gastroenterologo dell’IRCCS ospedale Policlinico San Matteo di Pavia e tra i massimi esperti italiani di celiachia, di spiegarci le differenze: Quindi, se non siete celiaci ma avete sintomi simili e vi sentite molto meglio se seguite una dieta senza glutine, allora potreste essere etichettati come «sensibili al glutine». Tuttavia, a parte un nuovo nome nel vocabolario medico, siamo ancora al palo. Questo è il campo minato delle intolleranze alimentari che, a fianco di quelle scientificamente confermate, come quella al lattosio, sembrano avere avuto un’esplosione in anni recenti, spesso in base ad autodiagnosi o a test senza validazione scientifica. Continua Corazza: Quindi è tutta una bufala? Esiste davvero una patologia chiamata «sensibilità al glutine»? Non è chiaro. Per alcuni scienziati sembrerebbe di sì, anche se i dati a disposizione sono ancora troppo pochi per avere risposte certe. Uno dei problemi è che se un paziente ha un miglioramento, anche parziale, a seguito di una dieta senza glutine, non è necessariamente detto che il problema sia proprio il glutine, dato che nel frumento sono presenti molte altre sostanze. Concentrarsi troppo sul glutine e accusarlo definitivamente in questa fase ancora esplorativa potrebbe essere controproducente, ma se la ricerca scientifica ha i suoi tempi, in questo regno di incertezza il marketing alimentare è invece entrato a gamba tesa, grazie agli enormi interessi economici in gioco. Nel 2011, un gruppo di ricercatori guidato da Peter Gibson, della Monash University di Melbourne in Australia – gli stessi che hanno sviluppato la dieta senza FODMAP pensata per chi soffre di colon irritabile – ha sottoposto a un esperimento 34 pazienti che presentavano sintomi ascrivibili alla sensibilità al glutine.[2] I soggetti, che seguivano autonomamente una dieta senza glutine, sono stati divisi in due gruppi omogenei ed è stata data loro l’indicazione di mangiare ogni giorno un muffin e due fette di pane forniti dai ricercatori. A un gruppo sono stati consegnati muffin e pane contenenti in totale 16 grammi di glutine, all’altro gruppo invece sono stati consegnati muffin e pane gluten-free. Lo scopo dei ricercatori era quello di misurare eventuali differenze tra i due gruppi e, per essere sicuri di eliminare ogni inganno possibile, hanno condotto l’esperimento in «doppio cieco», cioè né i pazienti né i ricercatori erano in grado di sapere fino alla fine dell’esperimento quali alimenti somministrati contenessero glutine e quali no. Questa è la metodologia standard utilizzata nelle ricerche biomediche: lo scopo è evitare che la persona sottoposta al test e quella che la esamina possano essere influenzate. Sapendo di assumere glutine alcune persone convinte di essere sensibili potrebbero infatti avere una reazione di origine puramente psicosomatica che andrebbe a invalidare le conclusioni dello studio. Prima di allora nessuno aveva effettuato uno studio in doppio cieco per indagare questa presunta patologia. L’esperimento è durato sei settimane, durante le quali 9 pazienti, statisticamente distribuiti tra i due gruppi, hanno abbandonato per il manifestarsi di sintomi troppo gravi. Nei rimanenti 25, i ricercatori hanno visto una differenza fra gli appartenenti ai due gruppi. Chi aveva assunto glutine stava peggio di chi non l’aveva assunto e questo è bastato al gruppo australiano per affermare che la sensibilità al glutine esisteva senza ombra di dubbio. In realtà i dubbi c’erano, perché i pazienti inclusi nell’esperimento di Gibson e colleghi erano troppo pochi, soprattutto avendo a che fare con un disturbo che può essere in buona parte psicologico o che potrebbe essere provocato da altre sostanze presenti nei prodotti contenenti glutine. Infatti, una delle critiche principali al lavoro di Gibson è proprio quella di aver scelto di somministrare prodotti complessi, come i muffin o il pane. In più la dieta dei pazienti non è stata controllata, per cui non è stato possibile verificare che i sintomi non fossero invece causati da qualche altro alimento. Due anni dopo, il gruppo di Peter Gibson è tornato sullo stesso problema correggendo un po’ il tiro.[3] Altri 37 pazienti con sintomi da sensibilità al glutine sono stati sottoposti a una dieta priva di glutine, questa volta controllata dai ricercatori e, a differenza dello studio precedente, anche priva dei FODMAP che ormai sappiamo essere tra i presunti responsabili della sindrome del colon irritabile. Questa volta i gruppi erano tre: dopo una settimana di dieta uguale per tutti, ai tre gruppi sono state somministrate per due settimane quantità differenti di glutine: molto, poco o un placebo.[4] Tutti i partecipanti hanno tratto vantaggio dalla dieta priva di glutine e FODMAP, ma solo 3 di loro, l’8%, ha mostrato sintomi specifici in seguito all’assunzione di glutine. La posizione finale di Gibson è chiara: le conclusioni dello studio precedente erano affrettate e, molto probabilmente, chiamiamo «sensibilità al glutine» qualcosa che, ammesso che esista davvero, col glutine ha poco a che fare. In questo studio è emerso che molte persone che sostengono di essere sensibili al glutine soffrono di effetto «nocebo»:[5] chi è convinto di mangiare qualcosa di dannoso per il suo organismo sta male davvero, anche se nell’esperimento gli è stato somministrato solo il placebo. Insomma, in soli due anni la sensibilità al glutine è stata declassata ed è rientrata nel limbo? Secondo il gruppo del professor Gibson, sì. O, per lo meno, i loro esperimenti sembrano scagionare il glutine, anche se lasciano la porta aperta ad altre sostanze che potrebbero scatenare una risposta: E ancora: Secondo Gibson, l’effetto nocebo è talmente forte che maschera, caso mai ci fosse, la sensibilità al glutine di quella piccola percentuale di persone che potrebbe esserne affetta. Gibson suggerisce quindi agli esperimenti futuri di considerare solo soggetti che, pur soffrendo di quei sintomi, non abbiano mai sperimentato una dieta senza glutine. L’ultimo studio, in ordine cronologico, che cerca di indagare questa patologia è proprio di Corazza[6] e collaboratori, uscito nei primi mesi del 2015. «Abbiamo ripetuto lo studio in doppio cieco anche noi,» ci anticipa il professor Corazza «ma abbiamo scelto di liberare il campo da ogni possibile dubbio, somministrando ai nostri due gruppi pillole contenenti glutine o placebo. Vedendo così se quei dati si possono confermare.» Analizzando i dati relativi ai 59 soggetti che hanno portato a termine lo studio, gli autori concludono che «l’assunzione di glutine aumenta in modo significativo tutti i sintomi, confrontati con quelli del placebo». Quindi sembrerebbe confermare l’esistenza della sensibilità al glutine. Tuttavia gli autori notano che i risultati sono stati fortemente influenzati dalle reazioni al glutine di soli tre pazienti, il 5%. È sempre bene ricordare che le risposte della statistica si prestano a essere male interpretate se non si fa più che attenzione. Come il famoso pollo di Trilussa: se siamo in due mangiamo in media un pollo a testa, se tu ne mangi due io non ne mangio neanche uno. In altre parole, forse la sensibilità al glutine esiste, e riguarda una piccola percentuale di persone, mentre il 95% dei soggetti che sostengono di essere sensibili sono probabilmente vittime dell’effetto nocebo. La maggior parte dei pazienti, infatti, mostra gli stessi sintomi sia assumendo il glutine sia il placebo, che nel caso specifico era amido di riso. Insomma, nessuno per ora ha dimostrato senza ombra di dubbio che la sensibilità al glutine esista veramente. D’altra parte nessuno ha però neanche escluso che possa esistere, almeno per una parte di chi soffre di quei sintomi, come sembra mostrare lo studio di Corazza e dei suoi collaboratori. Quello che è certo è che molte delle persone che sostengono di avere problemi con il glutine e di trarre sollievo dalle diete senza glutine ­– che se fatte in modo casereccio e senza una guida medica possono portare a carenze nutrizionali – non hanno alcun problema reale con il glutine: gli esperimenti in doppio cieco non mentono. Questo ovviamente non esclude che possano avere problemi dovuti ad altre componenti, ma non lo scopriranno mai solo seguendo i consigli delle star del cinema. Purtroppo, le dichiarazioni di Gwyneth Paltrow raggiungono il grande pubblico più di quelle di Corazza o di Gibson ed è paradossale che mentre la maggior parte dei celiaci non ancora diagnosticati rischia di riportare danni da osteoporosi, anemia, e persino alcuni tipi di cancro, là fuori ci sono milioni di persone che aderiscono a diete gluten-free senza averne alcun motivo. E Corazza rincara la dose: ------ Quello che avete appena letto è un estratto del primo capitolo di “Contro Natura”, il libro scritto a quattro mani con Beatrice Mautino, che tiene il blog qui a fianco. È  uno dei quattro capitoli dedicati ai grani e al glutine, dove esploriamo e indaghiamo se sia vero che la celiachia è aumentata negli ultimi anni, se davvero i grani cosiddetti “antichi” hanno meno glutine e sono da preferire, da dove è nata la leggenda che il grano Creso sia il responsabile di un presunto aumento di intolleranze e tanto altro. Ma nel libro si parla anche di un sacco di cose oltre ai frumenti: di mele ogm italiane amiche dell’ambiente che non vedremo mai, del fatto che quando comprate una scatola di riso Arborio in realtà state comprando un altro riso. Legalmente. Ma anche con il Carnaroli non è detto che sia quello. Dei brevetti sulle mele che comprate al supermercato. E che dire del fatto che più del 30% del riso coltivato in italia è stato modificato geneticamente per resistere a un diserbante brevettato, venduto da una multinazionale venduto in kit, contiene un gene brevettato e gli agricoltori devono firmare un contratto? E come è possibile che alcuni girasoli oggi producano olio con un alto contenuto di acido oleico, anche più delle olive? E quanti produttori di riso venere biologico pensate che esistano? E il riso bio, esiste veramente? E poi carote, soia, e tante altre storie di cibo che portiamo sulla tavola ogni giorno. A presto Dario Bressanini p.s. Appena riesco metto qualche link in più. Sono in viaggio a Vico Equense, poi faccio un salto al Festival della Scienza Medica a Bologna, e settimana prossima al salone del libro di Torino, dove il sabato con Gianluca Fusto parleremo di pasticceria, e la domenica avremo nientepopodimenoche il Direttore in persona, Marco Cattaneo, a presentare noi e il nostro Contro natura [1] Shepherd, Susan J., et al., Dietary Triggers of Abdominal Symptoms in Patients With Irritable Bowel Syndrome: Randomized Placebo-Controlled Evidence, in «Clinical Gastroenterology and Hepatology», 6.7, 2008, pp. 765-771. [2] Biesiekierski, Jessica R., et al, Gluten Causes Gastrointestinal Symptoms in Subjects Without Celiac Disease: A Double-Blind Randomized Placebo-Controlled Trial,  «The American Journal of Gastroenterology», 106.3, 2011, pp. 508-514. [3] Biesiekierski, Jessica R., et al., No Effects of Gluten in Patients With Self-Reported Non-Celiac Gluten Sensitivity After Dietary Reduction of Fermentable, Poorly Absorbed, Short-Chain Carbohydrates, «Gastroenterology», 145.2, 2013, pp. 320-328. [4] In un esperimento di questo tipo per placebo si intende un alimento contenente una sostanza inerte che non possa essere distinto da quello contenente glutine, in modo che la persona sottoposta al test non abbia alcun modo di sapere in anticipo se stia assumendo glutine o meno. [5] Così chiamato in contrapposizione all’effetto placebo dove le persone hanno una reazione positiva pensando di assumere qualche cosa di benefico per il loro organismo, che è il meccanismo alla base dei preparati omeopatici per esempio, la maggior parte dei quali non contengono nessun tipo di principio attivo ma solo zuccheri sotto forma di palline o granuli. [6] Di Sabatino, Antonio, et al. Small Amounts of Gluten in Subjects with Suspected Nonceliac Gluten Sensitivity: a Randomized, Double-Blind, Placebo-Controlled, Cross-Over Trial, «Clinical Gastroenterology and Hepatology», 2015." },
    { "title": "Contro Natura", "text": "Liberate gli ortaggi Pazzi sono gli uomini, che giocano a modificare/millenni di vita sul pianeta, biotecnologia industriale./Togliete le mani dalla terra, la terra non è vostra. La prima volta che abbiamo sentito questa canzone eravamo in auto in uno dei tanti viaggi su e giù per la Pianura Padana alla ricerca di dati e testimonianze per il libro Contro Natura. A cantare erano Jacopo Fo e Luca Bassanese, mentre al Coro delle Mondine di Bentivoglio spettava il ritornello: La terra è nostra, la terra è nostra e noi la lavoriamo/No OGM, no OGM, frutti del denaro I vostri autori sono un chimico che da una decina d’anni si occupa di divulgare la scienza di ciò che mangiamo con tutti gli annessi e connessi del caso, OGM compresi, e una biotecnologa cresciuta in un bar di provincia al confine con le risaie del vercellese e che della comunicazione della scienza ha deciso di farne un mestiere. Nel corso delle nostre attività ci siamo imbattuti più volte in pensieri come quelli espressi da Jacopo Fo e Luca Bassanese. La maggioranza degli italiani (e, in generale, degli europei) è sospettosa nei confronti degli OGM, anche se ognuno per motivi diversi. La popolarità sempre crescente che si sta guadagnando il cibo biologico è sicuramente dovuta, almeno in parte, alla percezione che sia in qualche modo più “naturale” di quello, invece, “manipolato”. Ma che cosa si intenda esattamente con questi termini non è mai specificato. Di sicuro è un fenomeno molto più ampio che sarebbe limitante ricondurre ai soli OGM. Per esempio, in questi anni stiamo assistendo alla nascita di diete che propagandano gli alimenti “naturali” o “antichi” o “privi di”, come il crudismo, la Dieta Paleolitica, fino alla moda dilagante del “senza glutine”. Questi sono tutti fenomeni accomunati dall’eliminazione di qualcosa che è percepito come moderno, alterato, modificato e, generalmente, “contro natura”, come gli OGM che per molti lo sono ovviamente. Per altri lo sono anche le piante modificate geneticamente con agenti chimici o radiazioni, accusati di causare intolleranze e malattie, come il famoso grano Creso, a cui sono dedicati alcuni capitoli di questo libro. Per altri ancora è contro natura tutto ciò che l’uomo ha modificato volontariamente, come gli alimenti “raffinati”, o che ha iniziato a consumare solo da “poco”, come il latte e il glutine, ed ecco che persino il frumento tenero moderno che usiamo per fare pane e pizza è visto con sospetto, rispetto ai più rassicuranti “grani antichi”. Ce lo dicono anche Fo e Bassanese d’altronde, stiamo modificando “millenni di vita sul Pianeta”. Ma sarà poi vero? Nel libro che abbiamo scritto cerchiamo di rispondere a questa domanda e lo facciamo attraverso la scienza, la Storia, quella con la s maiuscola, e le tante storie degli alimenti che oggi abbondano sulla nostra tavola, anche con l’obiettivo di analizzare le tante perplessità e ostilità nei confronti della manipolazione della natura, per inserirle nel contesto di un’agricoltura che non è nata oggi e nemmeno ieri. A noi piace vederla come una storia di geni che passano dai genitori ai figli, che mutano, che saltano da una specie a un’altra, in un incessante girandola iniziata agli albori delle civiltà agricole. Si, perché la nostra specie “migliora geneticamente” i prodotti agricoli da sempre. Sin dagli albori dell’agricoltura l’uomo ha trasformato piante selvatiche in varietà coltivate talmente diverse dal loro antenato, nel caso esista ancora, da non assomigliarsi minimamente. E oggi, una specie coltivata riportata nell’ambiente selvatico non sopravviverebbe una stagione, inadatta com’è ormai a vivere “in natura”. Una pianta che non sopravvive da sola in natura è “contro natura”? Se per millenni, il miglioramento avveniva un po’ casualmente per opera di ignari agricoltori che selezionavano le piante migliori spuntate per caso in un campo, da un paio di secoli a questa parte, grazie alla scoperta delle leggi di Mendel sull’ereditarietà e soprattutto alle conoscenze di genetica che via via si accumulavano, gli “inventori” di varietà si sono affidati a tecniche sempre più potenti e innovative allo scopo di introdurre nuove caratteristiche. La chimica poteva alterare il DNA dei semi e donar loro nuove proprietà, così come lo potevano fare le radiazioni nucleari. Sino ad arrivare alla rivoluzione dell’ingegneria genetica che permette di trasferire singoli geni da un organismo all’altro con una precisione che nessun’altra tecnica del passato poteva garantire. E all’improvviso, quelle che erano solo piante come tutte le altre hanno cominciato a essere descritte e percepite come diverse. Per alcuni come capaci di sconfiggere fame e pestilenze, per altri in grado di sottomettere i popoli e le loro tradizioni e di minare l’esistenza stessa dell’agricoltura tradizionale e della nostra salute. Supereroi per alcuni e supercriminali per altri. Come nei fumetti. Già, i fumetti. Ne troverete tanti nel libro, così come troverete telenovele, parodie, inchieste sul campo, interviste, ma soprattutto un sacco di storie, con mille personaggi diversi.  Nei fumetti i viaggi nel tempo e nello spazio sono all’ordine del giorno, viaggi che farete insieme a noi in un libro che vuole raccontare le tante piante alimentari dotate di superpoteri e le pratiche “contro natura” che hanno donato loro i poteri. Certo, è un libro scientifico, e sì, parliamo di cibo: grano, riso, mele, olio, soia, carote, ma fin dall’inizio ci siamo posti l’obiettivo ambizioso di non fare un libro “come gli altri” ma di scriverne uno “diverso”. Ovviamente è una cosa che tutti gli autori presuntuosamente dicono, sperano e sognano, e il giudizio finale lo darete solo voi che lo avete in mano in questo momento. Non volevamo farvi le lezioncine sul DNA o su come funziona una determinata tecnica. Per quello ci sono i manuali e le scuole. Continuavamo a dirci che dovevamo scrivere un libro alla Michael Pollan[1], un giornalista che non sempre la pensa come noi, soprattutto in materia di innovazione in agricoltura, ma che ha l’invidiabile capacità di unire dati, informazioni e testimonianze per costruire storie che mentre le leggi ti senti lì con lui in mezzo a un campo di patate dell’Idaho. Perché, vedete, parlare di biotecnologie applicate all’agricoltura oggi non è semplice. Si vanno a toccare temi viscerali che fanno subito alzare muri e partire scontri. Nessuno è imparziale. Non lo siete voi che ci state leggendo e non lo siamo nemmeno noi. Abbiamo tutti un vissuto fatto di esperienze positive e negative, di valori, ideali, paure e pregiudizi che ci fanno incasellare le parole e le opinioni dei nostri interlocutori in una determinata cornice. Soprattutto parlando di cibo. Quindi, l’unico modo per riuscire a capirsi è quello di andare alla fonte, tirar fuori i fatti, metterli sul tavolo e analizzarli assieme in piena onestà. Non ci interessa convincervi della nostra posizione, ma vorremmo mostrarvi come siamo arrivati a costruircela. Quindi, nonostante fossimo consapevoli che andare da Mortara a Gropello Cairoli non è proprio la stessa cosa che attraversare il Midwest in macchina, con la colonna sonora dei dischi di Neil Young e di Francesco Guccini abbiamo attraversato la Pianura Padana in lungo e in largo alla ricerca di risposte alle domande e ai tanti dubbi che avevamo e che siamo sicuri abbiate anche voi che ci state leggendo. Mentre raccoglievamo le storie che troverete nei capitoli successivi ci siamo resi conto di sapere molto poco di quello che finisce nei nostri piatti. Abbiamo trovato brevetti, modifiche genetiche, mutazioni, incroci contro natura, piante ricostruite da zero in laboratorio, scatole di riso che non contenevano la varietà segnalata sulla confezione, semi irradiati, presunte intolleranze alimentari. E abbiamo persino scoperto di avere in dispensa un cereale, coltivato in Italia, che ha un gene modificato da una multinazionale per renderlo resistente a un diserbante di sua proprietà che viene venduto insieme. Tutte cose che hanno aumentato la nostra consapevolezza di consumatori che, come voi, vogliono sapere esattamente cosa stanno mangiando, per poter scegliere in modo consapevole. E quindi eccoci qui, a raccontarvi ciò che abbiamo scoperto e capito di quello che viene definito “made in Italy”, ma che a noi piace chiamare semplicemente “il nostro cibo”. -- Quella che avete appena letto è l'introduzione a Contro Natura. Lo presentiamo al Salone del Libro di Torino Domenica pomeriggio 17 maggio alle ore 18 al Caffè Letterario di Gobino (venite anche solo per assaggiare i suoi mitici gianduiotti   ) Sarò presente anche sabato mattina alle 11, insieme all'altrettanto mitico pasticciere Gianluca Fusto a Casa CookBook, in \"Ma quanta scienza c’è nella frolla e nel bignè?\" Parleremo de La scienza della pasticceria, il mio libro, e il suo Le mie 24 ore dolci. E cucineremo. Arrivederci al Salone del Libro. Dario Bressanini" },
    { "title": "Per un'igiene della discussione", "text": "Parlare di argomenti controversi, o che magari controversi non sono, scientificamente, ma che comunque accendono gli animi, non è semplice. Il rischio, frequentissimo sui social network, è che si scatenino risse verbali, sempre da evitare. Ma anche quando questo non accada, è forte la tendenza a vagare più o meno senza meta attorno all’argomento del contendere senza che vi sia una stretta concatenazione logica tra i vari interventi. E questo perché su argomenti caldi, dove la posizione personale è già ben consolidata, vogliamo semplicemente “dire la nostra”, e non si è disposti a mettere in dubbio che possa essere sbagliata o modificabile. Quindi non si rimane nei binari della discussione ma si va a parare un po’ dove fa comodo. I lettori abituali avranno già capito che questo è uno di quei post dove non si parla di crema inglese, reazione di Maillard o di aglio, ma dove discuto “me stesso pensante” (cit.) per quei giovani aspiranti divulgatori che ogni tanto mi scrivono chiedendo consigli. Volendo parlare di vaccini, sperimentazione animale, riscaldamento globale, alimentazione vegana o altri temi caldi di cui le persone comuni (che sono l’obiettivo principale della mia comunicazione, dato che ignoro esplicitamente gli attivisti più estremi) vogliono capire di più, è sempre una buona idea analizzare e sezionare le argomentazioni dei vostri “avversari”. Sono le argomentazioni che sicuramente il vostro pubblico avrà sentito, magari anche solo distrattamente, e che confronterà, che lo vogliate o meno, con le cose che leggerà o ascolterà da voi. È quindi importante, oltre a supportare il vostro discorso con dati e pubblicazioni scientifiche serie, analizzare contestualmente e per esteso alcune delle argomentazioni dialettiche che il campo opposto mette in campo. Questo è opportuno farlo in una conferenza pubblica, ma anche in un serrato botta e risposta su un blog come questo dove è opportuno mantenere quella che chiamo un’\"igiene della discussione\": dato il tema –uno solo alla volta, vi raccomando– suggerito dall’articolo, si deve cercare di mantenere la discussione in quei binari, argomentando in modo logico e consequenziale, facendo notare quando le argomentazioni portate non abbiano alcun nesso logico con il filo della discussione ma servano solo per “sollevare fumo”. Che siano vere o false è irrilevante. Vediamo un esempio. Il teorema dei diserbanti Affrontando il tema degli OGM cerco di proporre sempre, con cura quasi maniacale, la discussione di un solo aspetto alla volta, e cerco di mantenerla entro questi binari. Questo serve sia a evitare di “buttarla in caciara”  che per facilitare la comprensione  dei lettori. Ma anche per mostrare più facilmente come argomentazioni apparentemente contrarie in realtà spesso non controbattono proprio nulla. Per quanto possa solleticarvi, non fatevi trascinare lontano dall’argomento iniziale. Se state parlando di sperimentazione animale nella ricerca di base e il vostro interlocutore ribatte tirando in ballo cosmetici, o i test sui farmaci, mordetevi la lingua e dite semplicemente Quando ero bambino si diceva “rispondere Roma per toma”, rispondere una cosa per un’altra. Ecco, per un’igiene della discussione pubblica, è sempre opportuno segnalare immediatamente quando questo accade, scartare come irrilevante l’argomentazione, e ritornare a bomba sul vostro punto. Ovviamente, se avete letto qualcuna delle molte discussioni in questo blog, saprete che questo non è difficile: è un’impresa sovrumana! Per quel che riguarda gli OGM, ho una lunga esperienza di discussioni pubbliche   , e ho scherzosamente enunciato un “teorema”: Accade sempre, e questo perché il frame, la cornice in cui spesso vengono incasellati gli OGM è, appunto, quello di monocolture resistenti agli erbicidi. E se si parla di una cosa che esce dalla cornice rassicurante (come quando ho parlato della Papaya che resiste a un virus), chi si oppone agli ogm è disorientato e cerca in tutti i modi di spostare il discorso su terreni diversi, a lui più congeniali. È quanto ha fatto, per esempio, la Senatrice Elena Fattori, del Movimento 5 Stelle, settimana scorsa in Senato. La Senatrice Elena Cattaneo aveva appena concluso un intervento perorando la causa della ricerca pubblica in campo aperto nelle biotecnologie agrarie (non solo degli ogm ma anche di tecniche più moderne su cui la legislazione è ancora silente) raccontando la storia della mela cisgenica ottenuta dal Prof. Sansavini all’università di Bologna: una mela Gala con un gene proveniente da una mela selvatica che resiste naturalmente a un fungo e che quindi non ha bisogno delle decine di trattamenti che ogni anno, anche le mele biologiche, devono sopportare per arrivare perfette sugli scaffali. È una bellissima storia, tutta italiana, che raccontiamo anche nel libro Contro Natura, e anche grazie a questa mela OGM italiana la Senatrice Cattaneo ha incassato una promessa del governo di riaprire la discussione entro l’estate. In questo caso i diserbanti non c’entrano assolutamente nulla, visto che si parla di attacchi di funghi. E neanche di multinazionali, visto che siamo all'Università di Bologna. Sembra ovvio. Tuttavia ascoltate l’intervento della Senatrice Fattori (dal minuto 3:50 circa)  Dopo aver ammesso che “L'ipotesi sui danni alla salute umana non risulta supportata dalla letteratura e i pochi lavori sull'argomento contengono tante contraddizioni” la Senatrice Fattori, da sempre acerrima nemica degli OGM, appare visibilmente spiazzata dall’intervento a favore della ricerca pubblica di Elena Cattaneo, e non trova di meglio che parlare di un articolo pubblicato su Nature che, a suo dire, dimostrerebbe la pericolosità degli OGM per l’ambiente perché “l'utilizzo combinato di OGM ed erbicidi provoca l'insorgenza di piante infestanti con resistenze multiple” ! Ora, tenendo fede al mio precetto, non mi metto a discutere se sia vero o meno che quel pezzo di Nature dica esattamente questo. Faccio notare semplicemente che la replica è totalmente irrilevante, perché una mela della ricerca pubblica che resiste a un fungo e una soia di una multinazionale che resiste ai diserbanti sono, come mi dicevano sempre da piccolo, “come il limone e il telefono”: due cose prive di connessione logica. Questo può essere ovvio a chi conosce bene la materia, ma non a tutti, per cui è opportuno farlo notare per bene, anche per instillare il sano dubbio che forse, chi replica Roma per toma, è perché non ha altri argomenti seri da opporre. Non aprite più fronti contemporaneamente nella stessa discussione, sia essa sul web o in un dibattito pubblico: indebolireste tutte le posizioni. Al massimo, se non volete dare l’impressione di sfuggire da un tema, perché temete che il pubblico possa interpretare questa tattica come un segno di debolezza, replicate brevemente e poi riposizionate il timone. Se fossi stato in Parlamento avrei voluto rispondere: Dovete sapere che io sono un appassionato di legal movies. I film ambientati in un’aula di tribunale. Avete presente “Il buio oltre la siepe”? o “La parola ai giurati”? Ecco. E se sono in bianco e nero ancora meglio! Sono sempre stato affascinato dal batti e ribatti degli avvocati e dalla magica invocazione “Obiezione!” “Accolta!”. Mi piaceva l’idea che il giudice potesse decidere, in una argomentazione, cosa aderisse alle specifiche regole di quella discussione e cosa no. Mi piaceva l’idea che si potesse, se una argomentazione o una domanda non “seguiva le regole”, “tornare indietro nel tempo” e cancellare l’intera frase. Se non dalla memoria della giuria, almeno dal verbale (si, lo so che non è così semplice, ma ero giovane e ingenuo). È quello che accade giornalmente a qualsiasi scienziato quando sottopone un proprio articolo per la pubblicazione su una rivista scientifica. Un revisore, solitamente un collega dello stesso campo ma che rimane anonimo, controlla che ogni affermazione sia supportata da dati certi, e che si segua uno sviluppo logico ferreo nelle argomentazioni. Più di una volta, quando è toccato a me fare da revisore, ho commentato alcune frasi così Sarebbe bello poter vedere una cosa del genere anche nelle discussioni pubbliche, e non solo in quelle scientifiche: poter ripulire interventi e repliche di tutto ciò che è superfluo al tema, ma soprattutto di tutte quelle argomentazioni che non hanno un fondamento o un supporto logico o che rispondono Roma per toma. Come quelle della Senatrice Fattori nel caso riportato sopra. L’abbiamo detto molte volte: questi temi scaldano anche perché non coinvolgono solamente aspetti scientifici ma anche economici, psicologici, sociali, politici, etici, persino religiosi a volte. E qui nessuno pretende che gli aspetti scientifici siano in qualche modo “superiori” agli altri. Ciò che si pretende però è che il “metodo della discussione scientifica”, venga seguito anche quando si trattano gli altri aspetti. Per un’igiene della discussione. So benissimo, vedendo a volte nel blog risposte irritate di commentatori che si sentono presi “di mira” quando si smontano pezzo per pezzo le loro argomentazioni, che non tutti sono abituati a questo tipo di “regole di discussione”. Ci si sente attaccati e si rivendica un “diritto all’opinione” quando questo diritto, in una discussione con queste regole, e su certi temi, non può essere concesso, perché uno non può avere l’opinione che “la terra è piatta” o fare affermazioni illogiche come “non abbiamo ancora sconfitto l’Alzheimer quindi la sperimentazione sugli animali è inutile”. La Senatrice Fattori ha ovviamente tutto il diritto di diffidare delle Multinazionali (e forse il fatto che \"dal 2009 a oggi è iscritta nelle liste di mobilità in seguito a chiusura dell'azienda\" di essere stata licenziata in passato da una di queste può impedirle una valutazione serena di questi temi, e possiamo umanamente comprenderla). Quello che non è concesso è rispondere “Roma per toma”. Mai. Alla prossima Dario Bressanini NOTA AGGIUNTA DOPO LA PUBBLICAZIONE Riceviamo dall'Avvocato dell'Ufficio Comunicazione M5S Senato una richiesta di  replica ai sensi dell'art. 8 della legge sulla stampa 47/1948 a cui volentieri ottemperiamo In ottemperanza alla richiesta dell'avvocato del M5S ho modificato il testo originale (lasciando visibile la correzione) riportando ora fedelmente quanto si può desumere dal curriculum online. Se anche la presente formulazione risultasse \"falsa\" resto ovviamente in attesa di ricevere una frase sostitutiva che copierò volentieri integralmente. Fatemi anche sapere se volete che elimini la parte ora visibile sotto la correzione (pratica comune sul web) nel caso lo riteniate opportuno. Detto questo, mi permetto di suggerire una lettura meno frettolosa dell'articolo: il \"ragionamento scientifico\"della Senatrice Fattori non viene affatto \"screditato\", proprio perché parlare di diserbanti e multinazionali era totalmente irrilevante ai fini della discussione in atto. Cosa che ho prontamente messo in evidenza, senza entrare minimamente nel dibattito sulle piante che resistono ai diserbanti e alla relativa nascita di infestanti resistenti: fenomeno reale e che richiede, come ho scritto nel pezzo, un approfondimento dedicato. È però interessante, da un punto di vista comunicativo e psicologico, anche da parte di chi fa divulgazione come il sottoscritto, interrogarsi sul perché questi temi facciano scattare automatico, e non solo nella Senatrice Fattori, il riflesso condizionato che chiama sempre in causa le multinazionali, anche quando non c'entrano nulla. Multinazionali o meno, la Senatrice Fattori ha risposto Roma per toma. [*] Chi è interessato a saperne di più del riso coltivato in Italia resistente a un diserbante, in attesa di un futuro post, può leggere il libro appena pubblicato." },
    { "title": "l’Arborio? Mai mangiato, e forse neanche il Carnaroli", "text": "Con cosa lo fate il risotto? Col Carnaroli? Con l’Arborio? E le minestre di riso? Con l’Originario? Credete davvero? In realtà probabilmente voi l’Arborio non l’avete mai mangiato. E forse neppure il Carnaroli. Il mondo del riso è affascinante e, a differenza di altri settori dell’agroalimentare, quasi sconosciuto al consumatore. Nel corso delle ricerche per il libro Contro Natura ci siamo resi conto di sapere molto poco di questo cereale che sfama una buona parte della popolazione mondiale e che è parte integrante della tradizione gastronomica italiana. A EXPO un cluster è stato dedicato al riso (con risultati un po' deludenti). Abbiamo scoperto brevetti, filiere esclusive, modifiche genetiche per resistere ai diserbanti, mutazioni da radiazioni, finti risi biologici e, appunto, di non aver mai mangiato l’Arborio. Ecco perché (con un estratto da Conto Natura). Il Karnak in dispensa «Karnak? Ma non era un supereroe della famiglia degli Inumani?»[1] Il vostro autore è un appassionato di fumetti, e la prima volta che ha sentito questo nome non ha di certo pensato al riso. Lo conoscete? Magari no, ma noi scommettiamo un risotto che, almeno una volta nella vita, il Karnak lo avete mangiato. Ci state? In Italia, alcune varietà di riso «storiche» come l’Arborio o il Carnaroli sono ancora coltivate, nonostante abbiano rese non particolarmente elevate rispetto a varietà più moderne e siano più suscettibili alle malattie. Nel nostro Paese si coltivano un centinaio di varietà diverse di riso e ogni anno se ne registrano di nuove. Dove finiscono? È possibile che arrivino sulle nostre tavole solo quelle tradizionali? Due punti di vista opposti e, sembrerebbe, inconciliabili che, però, ci spiega Paolo Carrà, presidente dell’Ente Nazionale Risi, hanno trovato un punto d’incontro nella legge n. 235 del 18 marzo 1958 con l’istituzione delle «griglie». Secondo questa legge, il riso italiano è raggruppato in tipologie omogenee per i diversi impieghi culinari. Per ognuna di queste sono indicate la varietà che dà il nome al gruppo e tutte quelle che afferiscono. In pratica, se a casa avete una scatola di riso «Originario», sappiate che può contenere una delle seguenti varietà: Originario, Agata, Ambra, Arpa, Balilla, Brio, Castore, Centauro, Cerere, CL 12, Ducato, Elio, Eridano, Lagostino, Marte, Perla, Selenio, Sfera, Sole CL, SP 55, Terra CL o Virgo. E in realtà, andando a vedere l’estensione delle superfici coltivate, è molto probabile che abbiate il Selenio. Gli unici gruppi che, per il momento, sono formati da una sola varietà sono il Vialone Nano e il Sant’Andrea, quindi, salvo frodi,[2] se a casa avete una scatola di questi risi potete essere certi che lì dentro ci sono sicuramente o Vialone Nano o Sant’Andrea. Ma per tutti gli altri valgono le regole delle griglie, anche per le varietà più diffuse come il Carnaroli, l’Arborio o il Baldo.[3] Quindi si chiamano in un modo, ma dentro potrebbe esserci tutt’altro. Certo, niente di così diverso da rovinare la preparazione dei piatti, ma le differenze tra le varietà, come è facilmente intuibile, ci sono e se nonostante compriate la stessa marca di riso da sempre ogni tanto avete risultati diversi dal solito, il motivo potrebbe essere questo. Il raggruppamento in classi abbastanza omogenee ha avuto sicuramente il vantaggio di semplificare la commercializzazione del riso senza bloccare lo sviluppo di nuove varietà che potessero andare incontro alle esigenze degli agricoltori e al cambiamento dell’agricoltura, che non è più quella del 1945. In altre parole, ci spiega Carrà, senza questa legge, il «peso» della tradizione, spesso glorificata dal consumatore che non ha mai visto un campo di riso da vicino e che idealizza un’agricoltura e i suoi prodotti sempre uguali a se stessi, sarebbe forse stato schiacciante. Forse. Non lo sappiamo, in realtà. Per altri settori agricoli non ci si preoccupa nemmeno della varietà che stiamo acquistando. Le patate, per esempio, sono distinte dal consumatore in base al colore della buccia e all’uso gastronomico che se ne fa. Nel caso dei pomodori, invece, siamo abituati a vedere sempre nuove varietà che prima non esistevano: il datterino, il cuore di bue, il ciliegino ecc. Il consumatore non è per nulla confuso: assaggia una nuova varietà e, se gli piace, ne può addirittura decretare il successo commerciale. Cosa sarebbe successo al riso se non ci fosse stata quella legge del 1958 non lo possiamo sapere. Forse ora avremmo scatole con il nome Barone CL o Volano. Già, il Volano. Così diffuso tra i risicoltori eppure così sconosciuto tra i consumatori. Pensavo fosse Arborio e invece era Volano L’Arborio è frutto dell’incrocio tra il Vialone e la varietà americana Lady Wright, ottenuto da Domenico Marchetti che gli dà il nome dell’omonima cittadina vercellese. L’Arborio è coltivato per la prima volta nel 1946 e fin da subito ebbe un certo successo, tanto che in soli tre anni raggiunse i 1000 ettari di coltivazione. Per i trent’anni successivi, almeno fino al 1980, Arborio era sinonimo di risotto per la maggior parte degli italiani. Ma, come abbiamo visto, l’evoluzione agricola va di pari passo con quella biologica e nel 1972 la Società Italiana Sementi introduce il Volano, ottenuto da un incrocio tra Rizzotto e Stirpe 401, agronomicamente molto simile all’Arborio. Pian piano questo riso si diffonde ed entra nelle griglie ministeriali, può cioè essere venduto come Arborio. Se nel 1982 si coltivavano 20.000 ettari di Arborio e solo 500 di Volano, pian piano le parti si sono invertite. Nel 1990 l’Arborio scende a 14.000 ettari e il Volano sale a 6500, nel 2000 è l’Arborio a essere coltivato su 5700 ettari e il Volano su 17.000. Nel 2012 il Volano occupa quasi 20.000 ettari e il glorioso Arborio è ridotto al lumicino, con 674 ettari. La probabilità che, avendo una scatola di Arborio in dispensa, abbiate veramente riso della varietà Arborio sono, come potete immaginare, bassissime.  C’è da chiedersi se abbia ancora senso una regolamentazione del genere. Per Carrà, sì: Per altri, invece, come Eugenio Gentinetta, costitutore di decine di varietà, le differenze si vedono eccome: Scopriamo infatti che tra i criteri per essere inseriti nelle griglie mancano totalmente le caratteristiche organolettiche. Si valutano l’aspetto del chicco, le dimensioni, la percentuale di amido, ecc., ma il gusto o la consistenza in cottura, per esempio, no. Massimo Biloni, direttore di Sa.Pi.Se., una delle varie aziende sementiere di riso italiane, non ha peli sulla lingua rispetto a questa legge che, da sementiere, non gli piace: Rincara la dose Dino Massignani, agricoltore «controcorrente» che incontriamo nella tenuta che dirige, immersa nel parco del Ticino: I punti di vista di Biloni, Gentinetta e Massignani sono diversi, i primi due, da costitutori, vorrebbero vedere dar valore sia ai nomi delle varietà sia alle caratteristiche specifiche del chicco, al terzo, invece, non piace che altre varietà che lui considera minori vadano a «sporcare» il nome delle «fuoriclasse» storiche. Il Carnaroli Un caso analogo riguarda il glorioso Carnaroli, il re dei risotti, che vede nella sua griglia altre varietà come il Carnise, il Poseidone e il Karnak, sviluppato dallo stesso Gentinetta, che nel 2012 ha raggiunto il Carnaroli come superfici coltivate. In pratica, è molto probabile che su due scatole di Carnaroli che avete a casa almeno una contenga in realtà Karnak. Come vedete, abbiamo vinto la nostra scommessa e ci dovete un risotto. Gentinetta ci racconta che ha iniziato a lavorare sul Carnaroli quando ancora stava all’Ente Risi, per poi continuare in maniera indipendente. Voleva produrre varietà agronomicamente interessanti anche per un mercato che era sempre sembrato sacro e intoccabile, quello dei risi da risotto. La tecnica è la stessa che abbiamo descritto per il grano Creso. Il programma di mutagenesi da radiazioni fatto partire da Scarascia Mugnozza negli anni Cinquanta è stato ufficialmente chiuso da ENEA negli anni Ottanta. I fondi sono stati destinati ad altre attività ritenute più interessanti dal punto di vista scientifico, tuttavia il servizio di irraggiamento è rimasto attivo, per enti o aziende che ne avessero bisogno. Infatti, ci conferma Gentinetta: Dall’irraggiamento dei semi di Carnaroli, Gentinetta ha ottenuto un mutante molto interessante, identico al Carnaroli come aspetto, ma molto più basso, un metro contro i quasi due del Carnaroli. Ne esistono altri, di risi ottenuti per mutazione, ma non è possibile sapere con sicurezza quali: «Non è obbligatorio e fa paura, quindi evitano di dirlo» ci dice Gentinetta. Mica poco considerando che, essendo riuscito a entrare in griglia, può essere venduto allo stesso prezzo del Carnaroli. E il gusto? Il Karnak è stato introdotto nel 2002 e nel giro di pochi anni rivaleggia, come superfici coltivate, con il più famoso Carnaroli di cui può utilizzare il nome sulla confezione. Nel 2012 i risicoltori italiani coltivano 8700 ettari di Carnaroli e 7800 di Karnak. Mentre mangiamo il risotto Keope, Gentinetta ci racconta che da anni si discute di metter mano alla legge del 1958 con un provvedimento che dovrebbe essere approvato nel 2015. Le bozze che abbiamo potuto visionare durante la preparazione di questo libro descrivono una situazione ancora meno trasparente, per il consumatore, di quella attuale. Le griglie saranno ridotte e bloccate alle sei tradizionali: Arborio, Roma/Baldo, Carnaroli, Ribe, Sant’Andrea e Vialone Nano. Le varietà ammesse in griglia dovranno obbligatoriamente chiamarsi col nome di riferimento del proprio gruppo. Il Karnak e tutte le altre decine di varietà in griglia non potranno più essere vendute come tali a meno di non uscire dalle griglie e cercare di conquistare il mercato da sole. Tutto il resto potrà essere miscelato e venduto come Tondo, Medio, Lungo A e Lungo B secondo la classificazione commerciale europea. Non troveremo più, se la legge verrà approvata, scatole di Rosa Marchetti per esempio. Da un lato, la legge del 1958 e l’eventuale nuova legge del 2015 aiutano gli agricoltori permettendo loro di seminare nuove varietà più resistenti alle malattie e a resa più alta senza dover a ogni costo inseguire il mercato. Dall’altro, il consumatore, abituato a un nome simbolo, non deve continuamente aggiornarsi sulle caratteristiche delle nuove varietà. Una scatola di riso denominato Arborio sarà sempre adatta per fare il risotto,  anche se di Arborio praticamente non se ne coltiva più. Un effetto collaterale di questo espediente però è che il consumatore ha la falsa impressione che le varietà di riso non cambino mai, che siano immutabili. Ecco dunque che varietà esplicitamente descritte come «nuove» sono viste con sospetto se non addirittura rifiuto. Se le griglie ministeriali fossero state introdotte negli anni Quaranta, oggi il Carnaroli, l’Arborio, il Baldo e praticamente tutti i risi «tradizionali» non sarebbero conosciuti e continueremmo a pensare di mangiare quelle varietà ormai dimenticate come il Maratelli (che non è buono per il risotto) che mangiavano le nostre nonne. Se però volete anche una ragione pratica del perché sarebbe bello vedere i nomi delle varietà sulle scatole di riso, anche solo accompagnando il nome del gruppo principale (indicando, per esempio, «Karnak, gruppo Carnaroli»), questa si basa sul fatto che due varietà, anche se simili, non sono identiche. Il sapore è un po’ diverso così come le caratteristiche di cottura. Se avete una scatola di riso Carnaroli quasi finita a casa e la mescolate con una seconda scatola, di una marca diversa ma sempre etichettata Carnaroli, in realtà potreste avere mescolato del Karnak, o del Carnise, o del Carnise precoce, con del Carnaroli e ottenere risultati poco soddisfacenti nella vostra risottiera. E ovviamente lo stesso discorso vale per altre varietà: nella vostra scatola di Roma o Baldo potrebbe esserci un Barone CL, nel sacchetto di Originario un Sole CL, nel Rosa Marchetti un Furia CL e in un Ribe un Luna CL. D’altronde, indipendentemente dalla legge, il mercato sta già andando da tempo nella direzione della semplificazione estrema. Sugli scaffali dei supermercati iniziano a comparire confezioni di riso che il nome della varietà lo riportano solo in piccolo vicino alla data di scadenza. Sono risi «Gran Chicco» o «Per Risotti» o «Insalate Perfette». A noi la proposta di riforma della legge del 1958 non piace. Ci pare una brutta legge solo a favore dell'industria e non del consumatore, e speriamo che non venga approvata nella formulazione attuale. Ci piacerebbe che anche altri soggetti si unissero a noi nel sollevare la questione. Noi vorremmo una legislazione differente. Noi vogliamo sapere se stiamo acquistando Volano oppure Arborio, Karnak oppure Carnaroli, o l’ultima star del firmamento risicolo: il Cammeo. Crediamo che la trasparenza nel mondo del cibo sia un valore in sé e che, se questa trasparenza è accompagnata a una comprensione e a una conoscenza di quello che coltiviamo e compriamo, non si dovrebbe avere paura di chiamare le cose con il loro nome. Alla prossima Dario Bressanini [2] Come denunciata già nel 1996 in una interrogazione parlamentare dal deputato Stefano Signorini, altre varietà, come Argo e Cripto, sono a volte, truffaldinamente, vendute come Vialone Nano. http://dati.camera.it/ocd/aic.rdf/aic4_0... [3] Nel 2014, il gruppo del Carnaroli conteneva, per esempio, Carnise, Carnise Precoce, Karnak, Poseidone. Il gruppo dell’Arborio: Aleramo, Volano e Vulcano. Il gruppo del Baldo: Bacco, Bianca, Elba, Fedra, Galileo, Neve, Proteo e Roma. [4] Le riserie prendono il riso prodotto dagli agricoltori, lo sottopongono alla lavorazione per togliere la lolla – la parte esterna del risone –, per arrivare al riso integrale oppure, proseguendo nella raffinazione, al riso bianco, per poterlo confezionare pronto per essere consumato. [5] L’amido del chicco di riso contiene due molecole, amilosio e amilopectina, in proporzioni diverse a seconda della varietà." },
    { "title": "Due o tre cose che so della meringa italiana", "text": "Questo blog ha un debito verso le meringhe. Non esagero. “Scienza in cucina” ha cominciato a essere popolare e a essere citato in rete grazie alla mia prima “ricetta scientifica” delle meringhe alla francese. Ancora oggi, a vari anni di distanza, è uno degli articoli più letti, e non sapete quante persone continuano a mandarmi messaggi privati su Facebook ringraziandomi perché per la prima volta sono riuscite a preparare delle meringhe a regola d’arte, bianche e asciutte. Da quel primo articolo ho scritte molte altre “ricette scientifiche”, e sono ritornato sull’argomento “uova” (si capisce che sono affascinato dalle loro proprietà?) più volte. Esistono tre tipi di meringhe. In quella francese l’albume viene montato a neve, previa una piccola aggiunta di un acido come il cremor tartaro o succo di limone. La proverbiale aggiunta del pizzico di sale, come abbiamo visto, è assolutamente da evitare e una delle principali cause della instabilità della meringa così preparata e motivo dell’insuccesso che in molti hanno sperimentato. Una volta montata questa meringa può essere cotta e seccata in forno ma è sconsigliabile utilizzarla a crudo sia perché manca di stabilità sia per la possibile presenza di salmonella. Ecco perché per le decorazioni morbide si usano gli altri due tipi di meringhe: quella italiana e quella svizzera. Della seconda ho parlato tempo fa, con relativa ricetta scientifica, e di come si possano pastorizzare gli albumi in modo sicuro portandoli a 70 °C, per poterla usare per decorazioni di torte o semifreddi. Mancava la meringa italiana, quella che, a mio parere, genera più confusione di tutte. Ne ho parlato brevemente nel mio libro “La Scienza della Pasticceria” ma non posso esimermi, proprio per il debito di riconoscenza che ho verso le meringhe, dal parlarne anche qui sul blog. Non vi darò però la “ricetta scientifica” perché, come ho spiegato, per un uso casalingo è più facile, comodo e sicuro preparare la meringa svizzera. Volevo invece approfittarne per chiarire un paio di dubbi che vedo molto diffusi in rete. La meringa italiana La meringa italiana viene preparata aggiungendo a filo agli albumi già parzialmente montati uno sciroppo di zucchero cotto la cui temperatura può arrivare anche superare i 120 °C. È difficile preparare la meringa italiana a casa se non si possiede una planetaria o un apparecchio che permetta di colare a filo lo sciroppo bollente mentre si sta montando l’albume. Per questo motivo questa meringa è raramente preparata a livello amatoriale, anche se è la meringa per decorazioni preferita dai professionisti. Lo sciroppo bollente fa parzialmente coagulare le proteine dell’albume, cuocendo parzialmente e stabilizzando così la meringa. I magici 121 °C Se vi prendete la briga di leggere le ricette per la meringa italiana su qualche libro di pasticceria straniero, troverete che la temperatura dello sciroppo di zucchero varia da ricetta a ricetta. E così anche su libri italiani non recentissimi. In anni più vicini invece, e specialmente per le ricette che si trovano in rete o su video di Youtube, sembra che l’unica temperatura “giusta” per la meringa suddetta sia il numero magico 121 °C. Questa temperatura un po' misteriosa viene suggerita senza alcuna giustificazione. È così? 121 è davvero una sorta di numero magico? No. La meringa italiana vi verrà lo stesso anche se usate lo sciroppo a 122 °C o  117 °C o un altro valore nelle vicinanze. Per capire il ruolo della temperatura dobbiamo però partire dallo zucchero, solitamente in quantità doppia, in peso, rispetto agli albumi. Per esempio 250 g di zucchero125 g di albumi60 g di acqua. Si inizia sciogliendo lo zucchero in acqua in un pentolino e scaldando a fuoco abbastanza vivace. L’acqua comincia a evaporare e poi a bollire. A mano a mano che l’acqua evapora la temperatura della soluzione aumenta, superando i 100 °C (temperatura a cui bolle l’acqua pura al livello del mare). Quello che forse non tutti sanno è che quando una miscela di acqua e zucchero bolle a una determinata temperatura, la concentrazione di zucchero a quella temperatura è sempre la stessa. Per esempio, se la miscela del vostro pentolino sta bollendo e il termometro segna 115 °C, potete star certi che, indipendentemente dalla quantità di acqua che avete aggiunto inizialmente, la vostra miscela conterrà l’85% di zucchero. Certo, se inizialmente avete aggiunto più acqua ci avrà impiegato più tempo per arrivare a 115 °C, dovendone evaporare di più. Ma una volta arrivati a 115 °C potete star certi che avrete l’85% di zucchero e il 15% di acqua. Ecco una tabella con le temperature e le percentuali di zucchero corrispondenti. 100 °C  82.65% 105 °C  83.43% 110 °C  84.50% 115 °C  85.58% 120 °C  86.68% 125 °C  87.79% A 120 °C uno sciroppo di zucchero all’ebollizione contiene solo il 13.3% di acqua e quindi si ottiene l’effetto di far coagulare l’albume aggiungendo pochissima acqua. Se si aggiunge lo sciroppo a temperature inferiori, per esempio 115 °C, la meringa risulterà leggermente più morbida sia perché a quella temperatura lo sciroppo contiene il 14.5% di acqua, sia perché le temperature raggiunte dalla meringa sono leggermente inferiori. Fa differenza aggiungere sciroppo a 120 °C invece che a 121 °C? No. Nessuna. E se vi recate in una biblioteca per consultare qualche libro di cucina di epoca pre-web troverete ricette con varie temperature, da 110 °C a valori anche superiori al magico 121 °C. Ma da dove arriva il 121? Sarei curioso di sapere quando e come ha iniziato a diffondersi l’idea che 121 °C sia LA temperatura per preparare la meringa italiana, e come mai proprio questo valore. Sicuramente non lo sapremo mai per certo, ma ho un sospetto. Consultando vari libri di cucina americani, mediamente più tecnici e precisi dei nostri, si nota come molto spesso per indicare le temperature loro arrotondino al valore in °F più vicino divisibile per 5. Ho trovato ricette per la meringa italiana che prescrivono una temperatura dello sciroppo di 240 °F, altre di 245 °F, e altre ancora un intervallo 240-250 °F o precisamente 250 °F. Curiosamente, 250 °F sono proprio 121.1 °C Magari mi sbaglio ma forse qualcuno, anni fa, ha introdotto in Italia una ricetta americana con temperature in °F e  250 °F sono diventati i magici 121 °C. Un numero così “inusuale” ha (sempre forse) catturato l’attenzione cominciando a diffondersi. Comunque sia andata, se volete fare una meringa italiana (anche se io vi consiglio comunque di fare la svizzera) basta che arriviate tra i 115 °C e i 120 °C. La meringa italiana è da considerare pastorizzata? Risposta breve: no. Risposta lunga: come sapete uno dei rischi del consumo di uova (albumi e tuorli) crude non pastorizzate è la possibilità di contrarre la salmonellosi. Cuocendo un uovo, o arrivando alle temperature che abbiamo visto per la meringa svizzera, l’eventuale batterio della salmonella viene ucciso. Nella meringa italiana l’albume viene parzialmente cotto e quindi in teoria anche se la salmonella fosse presente dovrebbe essere stecchita. Dovrebbe. Tuttavia il riscaldamento dovuto allo sciroppo di zucchero aggiunto a filo mentre gli albumi vengono sbattuti non è uniforme e ci può essere il rischio che una parte dell’albume, magari quella a contatto con la ciotola più fredda, non raggiunga le condizioni di tempi e temperature necessari per l’uccisione dell’eventuale batterio, che poi può ricominciare a proliferare se la torta che avete deciso di decorare con la meringa italiana non viene consumata dopo poche ore e non viene tenuta al freddo. La meringa svizzera invece, essendo scaldata in modo uniforme dal recipiente, raggiunge le temperature e i tempi di pastorizzazione. Ovviamente se usate albumi pastorizzati non correte alcun rischio neanche con la meringa italiana. Il magico numero 121 è usato a volte anche per scaldare altri liquidi in altre preparazioni, sperando possa anche in quel caso servire a pastorizzare le uova. Per esempio nella preparazione della maionese ci sono ricette che suggeriscono di scaldare l’olio a 121 °C e versarlo a filo su tuorlo e limone. Conoscendo ora il significato di quel numero per la meringa italiana capite come abbia poco senso suggerirlo per altri liquidi che non siano una soluzione di acqua e zucchero versato su un albume montato. E questo prescindendo da considerazioni di gusto sulla struttura di una maionese con il tuorlo parzialmente cotto, che a qualcuno può piacere e a qualcun altro no. In più non essendoci la garanzia della pastorizzazione neanche nella meringa italiana, la procedura non dà alcuna garanzia neanche in altri casi, senza considerare poi che le temperature finali raggiunte sono diverse dato che dosi e ingredienti sono molti diversi. Meglio partire da tuorli pastorizzati se non si vuole correre alcun rischio (oppure pastorizzare da sé le uova, ma questo è un altro articolo   ) Insomma, 121 è numerologicamente un bel numero: oltre a essere un palindromo è il quadrato di 11, ed è esprimibile come somma di potenze di 3: 1+3+9+27+81 = 121, ma a parte questo non ha particolari proprietà gastronomiche. A presto Dario Bressanini" },
    { "title": "Il miele", "text": "Il  miele per millenni è stato l’unico dolcificante noto e sfruttato dall’uomo. Esistono più di 16.000 specie di api, ma non più di una decina, oltre alla più diffusa Apis mellifera, è in grado di produrre il miele. Le api raccolgono il nettare dai fiori di varie piante: un liquido contenente zuccheri, amminoacidi, minerali e altre sostanze. La composizione esatta del nettare, e quindi il tipo di zuccheri contenuti, dipende da molti fattori: primariamente dal tipo di pianta scelta dall’ape per la sua raccolta, ma anche dalle condizioni ambientali. Gli zuccheri contenuti nel nettare variano dal 7% al 70%. Alcuni, come quello della menta, contengono quasi esclusivamente saccarosio, mentre quelli di altre piante, come il girasole, contengono quasi esclusivamente glucosio e fruttosio. La composizione del nettare influisce moltissimo sull’aroma e sul sapore che avrà il miele prodotto dalle api. È per questo che mieli prodotti da api che visitano, prevalentemente, piante tutte dello stesso tipo possono avere aromi, consistenze, sapori e caratteristiche estremamente diversi. Il miele di corbezzolo, un classico da aggiungere alle frittelle sarde chiamate sebadas o seadas, è amarognolo mentre quello di fiori di arancio è molto aromatico. Una singola ape operaia, succhiando il nettare dai fiori prescelti, ne raccoglie al massimo 25 mg, immagazzinandolo in una sorta di serbatoio alla fine dell’esofago. Lì cominciano ad agire alcuni enzimi che trasformano il saccarosio e gli oligosaccaridi presenti in glucosio e fruttosio. Ritornata all’alveare l’ape passa il nettare raccolto a un’altra ape operaia che ripetutamente lo rigurgita e lo risucchia per 15-20 minuti. Alla fine la goccia di nettare viene depositata nella celletta esagonale. Gli enzimi continuano a lavorare,  trasformando il saccarosio, e contemporaneamente gran parte dell’acqua evapora, anche grazie all’aria costantemente messa in circolo dalle api con le loro ali. La trasformazione è completa in uno/tre giorni. Quando la celletta è piena viene chiusa con della cera. Alla fine della trasformazione il miele è una soluzione molto densa e viscosa di zuccheri (fino all’82%) in acqua. Altre sostanze sono presenti in piccole quantità, ma sono quelle che caratterizzano l’aroma e il sapore del miele. Del saccarosio di partenza non ne è rimasto quasi più, mediamente l’1%, mentre lo zucchero prevalente è il fruttosio (38%) seguito dal glucosio (30%). Altri oligosaccaridi, come il maltosio, l’isomaltosio e il maltulosio, sono presenti in quantità minori. Le concentrazioni dei singoli zuccheri nel miele è più bassa delle solubilità individuali, ma poiché la concentrazione di zuccheri totali è superiore a quanto possa disciogliere la poca acqua presente con il tempo lo zucchero meno solubile, il glucosio, formerà dei cristalli venendo eliminato dalla soluzione. Questo è un fenomeno ben noto agli appassionati di mieli. Il miele non è assolutamente “andato a male” come alcuni pensano. È sufficiente immergere il barattolo in acqua calda per un po’ per risciogliere il glucosio.  Mieli diversi hanno colori diversi, dal giallino pallido al bruno scuro. È curioso che ancora non sia stato chiarito del tutto l’origine del colore del miele: i ricercatori hanno proposto diverse ipotesi, dai carotenoidi ai polifenoli, oppure i prodotti di una caramellizzazione lenta, ma ancora non è stata identificata con sicurezza la sostanza che colora in modo diverso i mieli. La composizione degli zuccheri del miele è molto simile a quella dello zucchero invertito e allo sciroppo di glucosio e fruttosio e quindi gastronomicamente si comporta in modo simile. Il glucosio e il fruttosio partecipano alle reazioni di Maillard in cottura producendo biscotti e torte più scure. Ha una dolcezza superiore a quella del saccarosio, a causa della maggiore percentuale di fruttosio, e aiuta a mantenere umide le torte. Il miele si usa in pasticceria, in piccole dosi aggiunto a molti impasti, da prima che glucosio,  fruttosio e i relativi sciroppi fossero disponibili. Se lo scopo è di sfruttare il contenuto di glucosio e fruttosio è consigliabile usare un miele poco aromatico come quello d’acacia. I mieli molto aromatici, e spesso costosi, è meglio sfruttarli a crudo per il loro gusto e per il loro magnifico aroma. L’alta concentrazione di zucchero rende il miele un ambiente ostile per i batteri, e questo è il motivo per cui a volte è usato come conservante. Può contenere però muffe, lieviti, polline e occasionalmente spore come quelle del botulino (Clostridium botulinum). Questo è il motivo principale per cui le autorità sanitarie sconsigliano vivamente di dare il miele ai bambini con meno di un anno di età. Avendo il sistema digerente ancora non completamente formato, le spore possono passare lo stomaco e raggiungere l’intestino. Lì, a causa dell’immaturità della flora intestinale del neonato, le spore possono germinare, moltiplicarsi e produrre in loco la tossina botulinica neurotossica. Dal 1984 al 2008 in Italia sono stati riportati 29 casi di botulismo infantile, ma solo in alcuni di questi casi si è potuto dimostrare un legame con il consumo di miele, quindi il rischio è piuttosto basso, ma è il caso di tenerne in conto se avete un neonato e avete l’abitudine di mettere il miele sul succhiotto. Se interessa posso approfondire l’argomento ma è importante rimarcare che l’ingestione di spore di botulino eventualmente presenti nel miele non pone alcun rischio per bambini al di sopra di un anno, né tanto meno per gli adulti. Il botulino, così come altri agenti patogeni, è comunemente presente nell’aria e nel suolo e il nostro sistema immunitario ci difende costantemente. Come già detto più volte, non è la mera presenza in un alimento di una sostanza tossica o un microrganismo patogeno che rende l'alimento pericoloso. Il miele è abbastanza acido, avendo un pH attorno a 4. L’acidità è dovuta alla presenza di acido gluconico, prodotto dall’ossidazione del glucosio. Sono presenti anche altri acidi, che possono contribuire al sapore caratteristico del miele. Questo significa che è possibile ottenere un effetto lievitante aggiungendo un poco di bicarbonato a un impasto a cui è stato aggiunto il miele. Tuttavia è difficile dosare correttamente il bicarbonato perché non è possibile conoscere con precisione l’acidità del miele che usate. Adesso che sapete tutto, o quasi, sul miele ditemi: voi come lo usate? Dario Bressanini P.S.: Questo blog è stato nominato, in tre categorie diverse, ai Macchianera Awards 2014. Migliore articolo (l'origine della carbonara), Miglior sito Food e miglior sito tecnico divulgativo. Se vi andasse di votarmi ricordate che dovete votare per almeno 10 categorie entro giovedì 11 settembre" },
    { "title": "Aspettando FOOD", "text": "I lettori di Milano avranno forse notato questo manifesto in giro per la città  Qualche amico mi ha detto \"Ma sei proprio tu? Sei anche esperto di Van Gogh? Incredibile!\". No, in realtà non sono esperto di Van Gogh, e neppure di arte in genere. Però sì, sono io quello sul manifesto. Sono molto preso ultimamente (e intervengo poco sul blog) perché sto curando una mostra scientifica sul cibo che aprirà a Milano a fine novembre al Museo di Storia Naturale: FOOD | La scienza dai semi al piatto. Più di 700 metri quadri dedicati alla scienza che sta dietro (e dentro) al cibo. Tra le altre mostre promosse dal comune di Milano in occasione di EXPO2015 c'è anche Van Gogh. L'uomo e la terra, che apre a ottobre. Parlando con gli organizzatori è nata l'idea di fare una sorta di gemellaggio tra le due mostre (e vi confesso che alla proposta inizialmente avevo risposto negativamente: \"Io a una conferenza su Van Gogh? Ma non ne so nulla!\"). Sarà una chiacchierata tra Marco Carminati, giornalista ed esperto d'arte, e il sottoscritto. Carminati parlerà di Van Gogh e delle sue opere mentre io prenderò spunto da ciò che l'artista ha raffigurato in alcuni suoi quadri (i campi di frumento, i mangiatori di patate, le mele, scene di vita contadina ...) per raccontare qualche storia di cibo, come la genealogia del frumento o la biodiversità delle mele, che andremo a sviscerare nella mostra FOOD. Non so come verrà, ma se avete voglia di fare un salto, anche solo per salutarmi, mi trovate a Milano domani 23 Settembre alle ore 18:30 a Palazzo Reale (di fianco al Duomo) Dario Bressanini" },
    { "title": "L'angolo del buonumore", "text": "Leggo fumetti e strisce da quando ero bambino, e più volte mi è capitato di citarli qui sul blog, anche come ausilio didattico e divulgativo. Non mi era mai capitato però di essere una (involontaria) fonte per una sceneggiatura di una striscia. Mai dire mai. Ieri noto che i trackback dell'articolo sul miele rimandano a un sito di webcomics e lì scopro con enorme piacere che sono servito da ispirazione (con tanto di citazione della fonte!) per la bella striscia che vedete qua sotto. Ho chiesto il permesso all'autore, Paolo \"eriadan\" Aldighieri di riportare qui la striscia sul blog per farvi sorridere un po' Ne approfitto per farvi sorridere ancora un po', con una foto questa volta, scattata da me. Senza commento  Alla prossima Dario Bressanini" },
    { "title": "Il mistero del Sangiovese", "text": "Nonostante l’importanza storica, economica, enogastronomica e culturale della coltivazione della vite (Vitis vinifera), è solo negli ultimi 15 anni che lo sviluppo e l’applicazione di nuove tecniche di analisi genetica ha iniziato ad aiutarci nella comprensione della storia genetica delle differenti varietà di uva. L’uva da vino più importante coltivata in italia è il Sangiovese. Non solo rappresenta la superficie coltivata più estesa, su 71.000 ettari, (ISTAT 2010) ma è anche alla base di moltissimi vini DOC e DOCG come il celeberrimo Brunello di Montalcino o le innumerevoli denominazioni di Chianti, o i meno noti Morellino di Scansano e Elba rosso. Sono a oggi 243 i vini DOC e DOCG dove viene impiegato il Sangiovese. Nonostante la sua importanza, la sua origine per molti secoli è stata avvolta dal mistero. È coltivato prevalentemente in Toscana e l’ipotesi più accreditata, e sicuramente suggestiva, era che fosse un vitigno autoctono già coltivato dagli etruschi. Viene citato per la prima volta, con il nome di “Sangiogheto” dal gentiluomo fiorentino Giovanvettorio Soderini nel suo “Coltivazione toscana delle viti e d’alcuni alberi” nel 1590.  Si trova come “Sangioeto” in un famoso dipinto di Bartolomeo del bimbo, detto “il Bimbi” e nel corso dei secoli, coltivato in zone diverse, il sangiovese ha assunto vari sinonimi, come Morellino o Prugnolo gentile. Le prime analisi genetiche svolte agli inizi degli anni 2000 hanno mostrato la prima sorpresa: il Sangiovese non è imparentato con nessuna delle viti selvatiche Toscane e neanche con antiche varietà ancora coltivate. Tuttavia mostra una parentela di primo grado con un vitigno minore di origini incerte, il Ciliegiolo, coltivato in Toscana ma anche in alcune regioni meridionali sotto altri nomi. Il Sangiovese potrebbe essere il figlio del Ciliegiolo oppure uno dei due genitori ma in assenza del secondo genitore non è stato possibile scegliere tra le due ipotesi. Un gruppo di ricerca Fiorentino/Francese nel 2007, propende per la seconda ipotesi, e suggerisce che il Sangiovese possa essersi incrociato con il Moscato violetto (Muscat rouge de Madère) per generare il Ciliegiolo. Non riesce a trovare il padre e la madre del Sangiovese ma l’analisi da loro svolta identifica una vicinanza genetica con alcuni antichi vitigni calabresi e siciliani come il Nerello Mascalese e il Greco nero di Cosenza. Sempre nel 2007 un gruppo di ricerca tutto italiano, svolgendo ulteriori analisi genetiche, non trova però prove che il Sangiovese sia un genitore del Ciliegiolo. Ipotizza invece che il Sangiovese ne sia il figlio. L’altro genitore potrebbe essere una oscura varietà calabrese recuperata in Campania in una vecchia vigna e chiamata localmente “Calabrese di Montenuovo”. Uno studio del 2008 (Crespan et. al -Vitis 47 (2), 97-104 (2008)) scopre altri figli del Sangiovese tra i vitigni toscani e meridionali, tra cui il Gaglioppo, il Mantonicone e il Nerello mascalese. Due anni dopo un gruppo di ricercatori analizzando un migliaio di vitigni trova una serie di parentele prima non note, (per esempio l’uva Lagrein è figlia della Schiava gentile e del Teroldego). In più confermano, in modo indipendente, l’ipotesi che il Ciliegiolo sia figlio del Sangiovese e del Moscato violetto, e non confermano invece l’ipotesi alternativa. Confusi? Pensavate che le analisi genetiche di paternità fossero infallibili? Aspettate, c’è dell’altro. Nel 2013 le cose si complicano ulteriormente quando un gruppo di ricerca del CRA di Bari avanza una terza ipotesi, sulla base di una diversa analisi genetica: il Sangiovese è sempre figlio del Ciliegiolo, ma l’altro vitigno genitore potrebbe essere una vecchia varietà meridionale, ritenuta perduta ma recuperata recentemente, chiamata Negrodolce. Anche in questo caso a supportare l’analisi è la presenza di alcuni parenti del Sangiovese tra i vitigni locali pugliesi, come il Susumaniello e il Tuccanese Turi. Trovano poi che il Sangiovese e il Mantonico di Bianco sono i genitori del Gaglioppo di Cirò, del Mantonicone e del Nerello mascalese. L’ultima, ma solo in ordine di tempo, puntata di questa saga è uno studio del 2014 che conferma come il Sangiovese fosse coltivato nel meridione, in particolare in Sicilia e in Calabria, tanto a lungo che incrociandosi con il Mantonico di Bianco (o Montuonico, vitigno calabrese) ha generato il Nerello mascalese, il Gaglioppo di Cirò e il Mantonicone, confermando gli studi precedenti. Insomma, dovremo aspettare analisi genetiche più sofisticate per trovare il bandolo della matassa. Purtroppo nel caso del Sangiovese questi studi sono complicati dal fatto di essere in presenza di una serie di varietà che probabilmente si sono reincrociate ripetutamente in passato dando origine a un groviglio di parentele che non sarà facile sbrogliare. Tutti gli indizi però, uniti all’osservazione che il Sangiovese è tuttora coltivato in Calabria e in Sicilia sotto altri nomi, suggeriscono fortemente l’ipotesi che il Sangiovese non sia un antico vitigno toscano come si pensava ma sia nato nell’Italia meridionale in tempi antichi, da un incrocio spontaneo oppure volontario, e che sia stato trapiantato in Toscana solo in epoche più recenti. Dario Bressanini Questo articolo è stato pubblicato su Le Scienze n. 554 di Ottobre 2014 La foto del Sangiovese è tratta da Wikipedia" },
    { "title": "La scienza della pasticceria, o della chimica del bignè", "text": "Finalmente, dopo anni, ho scritto il mio (primo) libro di cucina scientifica. Quello che avete appena letto è un brano dell'introduzione al libro \"La scienza della pasticceria. La chimica del bignè. Le basi\" che potete trovare da oggi in libreria. I cinque capitoli del libro sono dedicati ai cinque ingredienti di base per la pasticceria: gli zuccheri, le uova, la famiglia del latte, la farina e i gas. Se non avete mai letto quest’ultimo ingrediente in una ricetta ecco un ulteriore motivo del perché un approccio scientifico alla cucina e, in particolare, alla pasticceria sia utile per interpretare meglio anche le ricette più classiche. Ogni capitolo è corredato da alcune ricette, testate, che servono per illustrare i concetti scientifici esposti nella parte teorica. Di ricette è pieno il web, per non parlare delle riviste, dei libri e persino delle trasmissioni televisive. Alcune sono affidabili e riproducibili, altre no. Nel libro mi concentro sulla spiegazione di ciò che accade quando ne eseguiamo una, del perché un certo ingrediente è necessario o superfluo, o del perché una determinata temperatura è l’ideale oppure porta al disastro, in modo da dare al pasticcere, casalingo o meno, la possibilità di modificare la preparazione con cognizione di causa e non procedendo alla cieca. Ecco perché ho scelto di approfondire alcune ricette della pasticceria di base, come le meringhe (potevano forse mancare?   ) o il pan di Spagna. Ma anche tante altre cose di cui non abbiamo mai parlato qui sul blog: la crema inglese classica e la crema pasticcera più veloce del mondo, il caramello classico e quello fatto al microonde, i biscottini di frolla montata, lo zabaglione, la pasta Choux per i bignè, la angel food cake e anche qualche esperimento (avete mai provato a fare i cristalli di zucchero?) La scelta di quale ricette includere e quale, ahimè, escludere non è stata semplice. Ma non rimanete delusi se non ho incluso la “vostra” ricetta di base preferita: dopo aver terminato la lettura del libro avrete sicuramente gli strumenti per analizzarla scientificamente così come io ho fatto per quelle che ho scelto. E poi, chissà, potrebbe venirmi la voglia di scrivere un secondo libro con tutto quello che non sono riuscito a farci stare nelle 200 pagine di questo E no, non temete, le foto (e l'esecuzione delle ricette) non sono mie ma della bravissima Barbara Torresan. Se siete al Festival della scienza a Genova lo presento Domenica 26 ottobre.  Buona lettura Dario Bressanini" },
    { "title": "La chimica del bignè - The movie", "text": "Vi confesso che hon ho ancora smaltito l'emozione di vedere la sala del Maggior Consiglio a Palazzo Ducale di Genova strapiena. Forse un centinaio di persone in piedi oltre alle 500 sedute venute al Festival della Scienza a sentire la conferenza/cooking show di presentazione del mio ultimo libro \"La scienza della pasticceria\". Grazie a tutti voi che siete venuti, tra cui alcuni abituali frequentatori e commentatori del blog   .Per chi non ha potuto esserci, eccola  Grazie mille ancora alla prof.ssa Nadia Gherardi, pasticcera e docente dell'Istituto Alberghiero Bergese, ai suoi studenti e ai suoi colleghi che l'hanno aiutata sul palco e fuori per preparare le delizie che i presenti hanno assaggiato alla fine della conferenza, e a Fabio Pagan, uno dei pilastri del giornalismo scientifico italiano. Dario Bressanini" },
    { "title": "Perché non possiamo non dirvi antiscientifici", "text": "Con l’avvicinarsi di EXPO il dibattito sugli OGM si è riacceso, e ancora una volta sconta la difficoltà, da parte di intellettuali come Carlo Petrini o Michele Serra, di comprendere e accettare le regole di una discussione scientifica, attirandosi le accuse, da parte di molti scienziati, di essere “antiscientifici”. Sgombriamo subito il campo dall’accusa che gli scienziati siano “dogmatici”. Niente di più lontano dal vero. L’etica della scienza, con la sua ricerca della verità a tutti i costi, impone agli scienziati, per dirla con il sociologo Robert Merton, di perseguire lo scetticismo organizzato: “l’imperativo di dubitare di ogni affermazione non supportata da prove empiriche o razionali”. Altro che dogmatismo! Ogni scienziato sarebbe ben felice di ribaltare qualche dogma, e magari vincere un premio Nobel, a patto di riuscire a farlo scientificamente: con prove certe, esperimenti controllati e una sequenza logica di ragionamenti inattaccabili. Ed è qui che molti intellettuali si attirano le prime accuse di antiscientificità. Quando per esempio Petrini dice che la Spagna, aprendo agli OGM, ha “perso una significativa quota di biodiversità” chi si tiene aggiornato in questo campo sbalordisce, perché è proprio il contrario. La biodiversità di un campo di mais OGM, meno trattato con pesticidi, è superiore a quella di un campo tradizionale, irrorato di sostanze che uccidono anche insetti benefici. L’uso del mais Bt a livello globale ha portato a una riduzione del 35% di insetticidi, e in Spagna il 70% di chi coltiva mais OGM non fa nessun altro trattamento insetticida. O Petrini dà una interpretazione tutta sua al termine scientifico “biodiversità”, e allora agli scienziati piacerebbe sapere a che cosa si riferisce, oppure ha fatto una affermazione non supportata da prove empiriche e razionali: una colpa grave per ogni scienziato. In entrambi i casi l’accusa di essere antiscientifico e di non seguire l’etica della scienza e la sua ricerca di verità, segue automatica. Ogni scienziato, abituato a giustificare ogni singola frase che scrive in un articolo scientifico, pena il rigetto da parte dei suoi pari, sogna che anche in una redazione di un giornale vi sia questo tipo di controllo preventivo, e che prima della pubblicazione si chieda a Petrini “davvero la biodiversità si è ridotta? Dove è scritto? Chi lo ha dimostrato?” E se non vi sono prove a supporto la frase viene tolta dall’editoriale, insieme a tutte le altre frasi scientificamente verificabili ma non supportate dai fatti. Lo so, è un sogno. E sarebbe forse un incubo per una redazione. Ma in mancanza di qualcuno che in una redazione controlli la veridicità dei fatti di qualsiasi affermazione in via di pubblicazione, fosse anche di un premio Nobel, il fact checking come dicono nelle redazioni anglosassoni, gli scienziati continueranno a bollare come “antiscientifico” chi fa affermazioni infondate e non supportate da solide prove. Questa patente viene attribuita anche a chi dipinge in modo scorretto la posizione della maggioranza degli scienziati esperti in un dato campo. Un esempio noto è quello del riscaldamento globale: nella comunità scientifica vi è il consenso che questo abbia origine nelle attività umane. Ben il 97% degli articoli scientifici concordano su una origine antropogenica. Il 3% no. Hanno ragione i secondi? Può darsi. Nessuno censura questi scienziati che continueranno a battersi per le loro idee cercando di portare “prove empiriche e razionali” per far cambiare idea agli altri. Ma non è accettabile che in un dibattito pubblico sul tema, a supporto delle proprie scelte politiche ed economiche, si sostenga che “la scienza è divisa”. È una legittima battaglia politica essere, per esempio, contro i finanziamenti al fotovoltaico, per motivi economici, commerciali o altro. Ma le argomentazioni si devono reggere sulle proprie gambe, e non usare la disonesta foglia di fico de “la scienza è divisa”. Chi interviene sul riscaldamento globale premettendo questo si prende d’ufficio il bollino rosso dell’antiscientificità esattamente come chi lo sostiene nel campo degli OGM. Anche qui c’è consenso nella comunità scientifica, con molte società scientifiche italiane e mondiali, rappresentanti decine di migliaia di scienziati, che hanno preso una posizione chiara su fatti scientificamente accertabili. Citare sempre il singolo scienziato oppositore, il famoso 3%, merita automaticamente il sospetto che le argomentazioni di altro tipo, sociale, economico e politico, non riuscirebbero a camminare da sole se non con la falsa premessa della scienza divisa. Chi si oppone agli OGM ha diritto di farlo, ma ammettendo pubblicamente che per quel che riguarda gli aspetti scientifici: gli effetti sull’ambiente, sulla salute, sulla biodiversità e così via, le sue opinioni sono contrarie al consenso scientifico attuale. Anche ignorare sistematicamente quei fatti che risultano scomodi per le proprie posizioni ideologiche è contro l’etica della scienza. Tanti oppositori invocano il principio di cautela. Certo, dovremmo essere tutti cauti nel trattare il monossido di diidrogeno poiché è potenzialmente pericoloso se inalato, può essere ustionante e causa ogni anno molti morti. Ma perché non chiamarlo con il suo nome comune, acqua, e ricordare che serve anche per dissetarci e per vivere? Il principio di cautela, più citato che applicato in pratica, andrebbe cancellato dalla discussione pubblica e sostituito dal più pragmatico principio di misura dei costi e dei benefici. Alcuni OGM hanno già dimostrato di portare dei benefici scientificamente accertati: meno uso di pesticidi, miglioramento delle condizioni socioeconomiche degli agricoltori, riduzione tra gli agricoltori di avvelenamenti da sostanze chimiche, tanto per citare alcuni temi cari a intellettuali come Michele Serra ma anche a molti scienziati che studiano questi temi seriamente. Citare la FAO, come fa Michele Serra, ricordando solamente i potenziali rischi degli OGM e dimenticare invece benefici accertati, sempre dalla FAO, e già conseguiti, è contro l’etica della scienza e quindi “antiscientifico”. Dario Bressanini Articolo pubblicato (insieme alla foto) in forma ridotta su La Stampa del 29/10/2014" },
    { "title": "Le ricette scientifiche: la crema pasticcera più veloce del mondo" },
    { "title": "FOOD. La scienza dai semi al piatto", "text": "Quando ormai 10 anni fa ho iniziato a scrivere di \"Scienza in cucina\" sulle pagine di Le Scienze non avrei mai immaginato che molti anni dopo sarei stato incaricato di curare una mostra scientifica sul cibo. Mai dire mai! Se siete stati a Milano negli ultimi due mesi forse avrete notato una serie di cartelloni verdi e viola con una cipolla stilizzata, e la scritta “FOOD, La scienza dai semi al piatto”. Ecco! Il progetto nato quasi due anni fa, che è costato un sacco di lavoro alle moltissime persone coinvolte, lo potete visitare nelle sale del Museo di Storia Naturale di Milano fino al 28 giugno 2015. Si sovrapporrà per due mesi a EXPO2015 ma la mostra non è parte dell’esposizione mondiale, anche se ne condivide ovviamente alcuni temi, parlando di cibo e biodiversità. Questo è il trailer della mostra,  che come potete vedere è da guardare, toccare, annusare, leggere, giocare e pensare. Ci sono video pillole di ricette scientifiche, macchine vere in funzione, olfattori da annusare, exhibit interattivi, pannelli, fotografie, giochi, antichi manoscritti, semi rari e, ovviamente, la scienza dietro e dentro i cibi di tutti i giorni. È una mostra per tutti dove ognuno può scegliere il livello di approfondimento che desidera. Le classi possono anche prenotare delle visite guidate. Come dice il sottotitolo, la mostra inizia con i semi. Li usiamo crudi o cotti, interi o macinati, li essicchiamo per conservarli o li seminiamo per ottenere un nuovo raccolto: testimoni di migliaia di anni di selezioni, trasformazioni genetiche, incroci spontanei o fatti dall'uomo, i semi sono da sempre alla base della nostra alimentazione. Le prime testimonianze della raccolta delle sementi per ottenere un raccolto risalgono a 10mila anni fa e ancora oggi tutto ruota attorno a loro, dall’agricoltura all’allevamento. Di fronte alle migliaia di varietà differenti di semi si rimane stupiti. I loro colori, forme e dimensioni non sono solo belli da vedere, ma rappresentano quella biodiversità indispensabile per la nostra alimentazione e quindi per la sopravvivenza della nostra specie. Esploriamo le principali classi di semi, le loro caratteristiche nutrizionali, indaghiamo le relazioni genetiche che intercorrono tra loro e raccontiamo gli immensi sforzi che si compiono per conservare un tesoro che pone le basi per il futuro dell’umanità. Sapevate che il frumento tenero è un mostro genetico, e che non esiste allo stato selvatico? E che uno dei primi cereali domesticati è l’orzo e fin da subito è stato utilizzato sia per fare il pane che la birra? Sapete cos’è il malto (no, non è una specie di cereale) e come determina il colore di una birra? Chi era Nikolaj Vavilov, cos’è lo Svalbard Global Seed Vault e come funziona una banca dei semi? Perché l’olio extravergine di oliva non è sempre adatto per friggere? Avete mai visto dal vero l’olio di palma e l’olio di cocco e confrontato la percentuale di grassi saturi? Sapete che sono solidi vero?  E che dire dei viaggi che il cibo ha subito per arrivare da noi in Italia? Gli alimenti hanno una storia spesso sconosciuta ai più. La nostra cucina è basata su alimenti che per arrivare nel nostro Paese hanno viaggiato attraverso i continenti, modificandosi nel tragitto. Quasi tutti sanno che patate e pomodori sono originari del continente americano. Ma poche persone potrebbero citare altrettanto facilmente altri due o tre prodotti comuni arrivati a noi, sia prima che dopo Colombo, dalle Americhe, dall’Asia o dall’Africa. Gli alimenti non solo hanno viaggiato ma, muovendosi nel tempo e nello spazio, hanno modificato i loro geni, spontaneamente o artificialmente, e adattati. Sapete che gli aranci e gli altri agrumi arrivano dalla Cina, e che l’arancio dolce non esiste allo stato selvatico ed è il risultato di un incrocio tra un mandarino cinese e il pomelo?  Sapete che le mele sono un frutto esotico a tutti gli effetti, che la loro biodiversità è in continua crescita, e che molte mele sono brevettate (dagli anni ’30) ?  Sapete che differenza c’è tra la varietà arabica e quella robusta di caffè? Sapete chi era Nazareno Strampelli? (in mostra abbiamo un suo raro video!) Sapete cucinare i fenicotteri? Sapete che mia nonna Lucia negli anni ’30 non poteva usare il riso carnaroli o il vialone nano perché… ancora non esistevano? E che se comprate un pacco di riso Arborio legalmente potrebbe essere una varietà diversa (anche se simile)? E la cucina? Se ci pensate è l’ambiente di casa a più alto contenuto scientifico e tecnologico. Quando prepariamo un uovo al tegamino, impastiamo una torta o prepariamo un caffè stiamo eseguendo, inconsapevolmente, una serie di esperimenti scientifici, facendo avvenire moltissime reazioni chimiche e trasformazioni fisiche. In dispensa poi abbiamo innumerevoli prodotti chimici puri come il bicarbonato di sodio o il saccarosio. Molti scienziati hanno poi contribuito ad alcuni prodotti o processi che ritroviamo in una cucina, come Pasteur, van Houten o Liebig. La scienza ci viene in aiuto anche per capire come cucinare meglio: come preparare un buon filetto di manzo, che tagli sono da preferire per un brasato e come preparare correttamente un caffè con la moka.  Volete conoscere il segreto dell’aroma del panettone e perché non avete speranza di farne uno decente se insistete nell'usare la farina integrale? Giocare a fare il burro, capire perché ci sono padelle di materiali diversi,  giocare a distinguere la vaniglia dalla vanillina, il timolo dall’estratto di timo, imparare i segreti delle farine, delle uova o della carne? Scoprire perché ci piace quello che ci piace? Giocare a twister scoprendo i sapori fondamentali?  Andate a visitare la mostra! E per la prima volta in Italia siamo riusciti ad avere le meravigliose foto di Modernist Cuisine!  Se alla fine della vostra visita volete approfondire la scienza in cucina, purtroppo non abbiamo avuto il tempo di produrre un catalogo vero e proprio con le foto e i testi della mostra. Però molti temi, come le farine, il latte e le uova, oltre che qui sul mio blog li trovate approfonditi nel mio ultimo libro, La Scienza della Pasticceria, che trovate anche al bookshop del Museo, con le foto di Barbara Torresan che ha anche scattato delle bellissime foto in esclusiva per la mostra.  Oltre alla fotografa Barbara Torresan devo ringraziare l’architetto Stefano Grande, la coordinatrice scientifica Beatrice Mautino, l’architetto Francesca Calvo, l’exhibit designer Nino “Archimede pitagorico” Lepore, il regista Alessandro Bernard, Guido Gobino, lo staff di Codice e del Sole24ore cultura (produttori della mostra) e in particolare Francesca Calabretta che ha fatto l'alba con noi per aiutarci a riempire le centinaia di barattoli di semi della prima sala a poche ore dall'inaugurazione, il Museo di Storia Naturale, e tutti gli altri che in qualche modo hanno contribuito a questa mostra che spero vi piaccia, grandi o piccini. Buon Natale a tutti Dario Bressanini" },
    { "title": "Il mio problema con Greenpeace", "text": "L’immagine irrompe sullo schermo con tutta la sua brutalità. Un pugno di temerari con un piccolo gommone cerca di interferire con le operazioni di una baleniera. Si vede, nel filmato concitato, una balena arpionata. Il mare tinto di rosso sangue. Gli idranti sparano violenti getti d’acqua su quegli uomini e donne che, incuranti del pericolo, rischiano la vita per opporsi alla barbarie della caccia alle balene. Un guscio di noce in un mare in tempesta sembrerebbe un posto meno pericoloso di quel piccolo scafo a fianco del gigante grigio.  Ero ancora un giovane studente quando per la prima volta ho sentito parlare, e visto le loro azioni, dei guerrieri di Greenpeace. Erano fighi. Combattevano per una causa giusta, erano ambientalisti, avevano a cuore la natura e il mondo che ci circonda. Non era forse una battaglia di tutti e per tutti? Non volete mica stare dalla parte delle baleniere, no?  Non possiamo non dirci ambientalisti! Ero giovane. Pieno di speranze e illusioni. Passano gli anni, inizio a scrivere per Le Scienze e, occupandomi anche di OGM, incrocio spesso Greenpeace mentre cerco materiale e informazioni scientifiche sul tema. Non ci è voluto molto per trasformarsi ai miei occhi, da faro da seguire a cattivo esempio di piccola multinazionale dell’ambientalismo ideologico, poco interessata all’approccio scientifico e molto invece all’organizzazione di pagliacciate mediatiche pubbliche che catturano l’attenzione dei media, usando le stesse tattiche comunicative di altre multinazionali come Monsanto. Ma agli occhi di uno scienziato come me il peccato mortale della multinazionale verde è di fare disinformazione scientifica. Di piegare la scienza ai loro obiettivi. Di mistificare le ricerche scientifiche che non corroborano le loro posizioni. Parole grosse dite? Nel 2002 Greenpeace ha rilasciato un rapporto teso a dipingere negativamente l’esperienza del cotone Bt resistente agli insetti in Cina. Per far ciò il rapporto citava a supporto, tra gli altri, i lavori del Prof. Kongming Wu, un entomologo esperto di insetti infestanti del cotone, autore di numerosi articoli scientifici, membro dell’Accademia delle Scienze Cinese e membro del comitato nazionale di biosicurezza per gli OGM. Peccato che i lavori del Prof. Kongmin Wu sostenessero l’esatto contrario di quanto Greenpeace volesse dimostrare. Venuto a conoscenza del rapporto il Prof. Kongmin rilasciò un comunicato inequivocabile: Tu chiamala se vuoi, “disinformazione”. Anche stamane li ho incrociati. Sono stato chiamato all’ultimo momento a partecipare a “Tutta la città ne parla”, una trasmissione radiofonica di Radio3. Il tema erano gli OGM. O meglio, il modo con cui la trasmissione Radio3Scienza tratta gli OGM. Secondo alcuni ascoltatori troppo “favorevole agli OGM”. Forse perché non invita, come altre trasmissioni, scienziati farlocchi o non accetta come fonti scientifiche improbabili siti web o comunicati stampa e perché, come spiega la giornalista Silvia Bencivelli, nella scienza non ha senso cercare sempre di far sentire “l’altra campana” e si deve partire dai fatti accertati, non dalle opinioni. Prima di me interviene un esponente di Greenpeace che accusa di falsità chi sostiene che “gli OGM riducono l’utilizzo dei fitofarmaci”. Lì, lo ammetto, ho perso la mia flemma, e ho ribattuto che chi sparge falsità è Greenpeace. Il trucco, il solito, è quello di accorpare tutti gli OGM esistenti come se fossero una categoria omogenea. L’abbiamo detto mille volte qui: l’impiego di OGM resistenti ai diserbanti, come la soia che importiamo legalmente per milioni di tonnellate, non può che incentivare l’uso di questi prodotti. Invece piante che resistono naturalmente ad alcuni insetti parassiti, come il mais Bt, sono state progettate proprio per ridurre l’utilizzo di insetticidi. E ormai non vi è più alcun dubbio che questo sia accaduto veramente negli ultimi 15 anni. In Spagna, In Cina, In India, In USA. Ovunque queste piante hanno permesso una riduzione dell’uso “della chimica in agricoltura”. E nei paesi poveri hanno avuto anche il merito di ridurre i casi di avvelenamenti da agrofarmaci per gli agricoltori. Potrei sommergere Greenpeace con le fonti ma, davvero, ormai è come citare le fonti che la terra è rotonda. Non possiamo non dirci ambientalisti, e quindi non possiamo non gioire di questa cosa. Se però sei una multinazionale dell’ideologia verde, e ti opponi per principio agli ogm, questa cosa non la puoi accettare. Va contro il tuo “core business”. Le balene ormai non fanno più presa e anche il riscaldamento globale non se la passa tanto bene, mediaticamente. E se vuoi continuare a ricevere donazioni dal pubblico lo devi spaventare per poi dire “arrivo io, il gigante verde che ti difende”. E allora usi un trucco: sommi le mele con le pere, anche se hai imparato alle scuole elementari che è una cosa che non si fa. Sommi l’aumento nell’uso di diserbante a seguito della diffusione della soia resistente all’erbicida (lasciamo perdere qui il fatto che si dovrebbe tenere conto della tossicità relativa e non dei semplici quintali), con la diminuzione dell’uso di insetticidi grazie all’uso degli OGM Bt. Tanto sono tutti OGM no? Che ne capisce la sempre proverbiale casalinga di Voghera? E poiché di diserbante in agricoltura se ne usa molto, e la soia OGM resistente è un prodotto di estremo successo, in questo modo affoghiamo la riduzione di insetticidi nell’aumento dei diserbanti. E quindi possono periodicamente mandare il comunicato stampa “Gli OGM hanno bisogno di più pesticidi”. Uno sporco trucco. Utilizzato non solo da Greenpeace per carità. Anche altre associazioni di attivisti usano questi trucchi. I Friends of the Earth a pagina 21 del loro rapporto del 2009, in quattro scarne righe lo ammettono a denti stretti, ma non si vergognano di sommare l’aumento d’uso di glifosate con la riduzione d’uso di insetticidi. Un vero scienziato è sempre disposto a cambiare le proprie idee e, perché no, i propri preconcetti, se questi vengono contraddetti dai fatti. Fatti accertati più e più volte in modo indipendente. Se invece sei un attivista ideologizzato preferisci metterti gli occhialini e scartare i fastidiosi fatti piuttosto che dire “mi sono sbagliato”. Si tratta di onestà intellettuale, che a troppi manca. E alla fine messi alle strette l’unica cosa che riescono a dire è un idiota “Ki ti paga” pur di difendere con le unghie le proprie opinioni assaltate dai fatti che non piacciono. Non stupisce quindi che Greenpeace sia vista come il proverbiale «fumo negli occhi» da parte di molti scienziati che lavorano nel campo e come non sia possibile alcun tipo di dialogo tra gli scienziati che lavorano su questi argomenti e dirigenti e militanti di questa organizzazione. Spesso spregiativamente chiamati militonti nei corridoi dei laboratori, a indicare quanto spesso questi ragazzotti che ti fermano, con le loro tute colorate, siano quasi sempre solo in grado di ripetere a pappagallo quello che gli hanno detto di ripetere. Io ci ho provato a parlargli. Più volte. Se gli chiedi della biodiversità, dei geni, della chimica, ti rispondono con il vuoto pneumatico. Ripetono il compitino, tutti fieri della loro piece teatrale come quando si appendono ai monumenti. Chissenefrega di che cosa è la biodiversità veramente o cosa facciano le molecole. È chimica, biologia, ecologia. Loro spesso sono laureati in scienze politiche, o lettere, o scienza delle comunicazioni, o altro. Mica ne capiscono. E hanno assolto allo scopo assegnatogli: attirare le telecamere. “Detox NOW”. Domani il Corriere e Repubblica parleranno di loro.  Insomma, il “dialogo” tra la scienza e Greenpeace ha visto tempi migliori. Non a caso alcuni ex dirigenti sono molto critici verso le posizioni attuali di questa organizzazione. Mi chiedo, da scienziato, come si può “dialogare” con chi ha una posizione di opposizione “di principio”. Le “granitiche certezze” hanno più a che fare con la fede e la religione che con la scienza. Insomma, è come pretendere di far dialogare uno scienziato dell’evoluzione con un creazionista. Semplicemente non si può. Opposizione a prescindere Domanda 101 Lord Reay (Presidente della Camera dei Lord): “Lord Melchett, in relazione alle modifiche genetiche, che cosa avete da obiettare e perché?” Lord Melchett, Direttore Esecutivo di Greenpeace UK: “Signor presidente, l’obiezione fondamentale è che vi sono rischi inaffidabili e imprevedibili.” Domanda 107: “La vostra opposizione al rilascio di OGM, è una opposizione assoluta e definitiva? Non è dipendente da ulteriori ricerche scientifiche o dallo sviluppo di procedure migliorate o da qualche soddisfazione che potreste avere in futuro riguardo alla sicurezza?” Lord Melchett: “Si tratta di una opposizione permanente, definitiva e completa basata sulla visione che ci saranno sempre grandi incertezze. È la natura della tecnologia, in verità è la natura della scienza, che non vi sarà alcuna prova assoluta. Nessuno scienziato si siederà mai davanti a voi sostenendo ciò, se è un vero scienziato.” Deposizione di Lord Peter Robert Henry Mond, 4° Barone Melchett, Direttore Esecutivo di Greenpeace UK, alla Camera dei Lord del Parlamento britannico. 3 Giugno 1998. Greenpeace è il prototipo dell’ONG (Organizzazione Non Governativa) che si oppone per principio agli OGM, come ammesso dal suo alto dirigente. Per Greenpeace non è questione di avere più dati scientifici a disposizione, svolgere ulteriori indagini o di soppesare i costi con i benefici. Anzi, nei suoi rapporti i benefici sono sistematicamente minimizzati o semplicemente ignorati, quando non addirittura negati mistificando l’evidenza scientifica come vi ho dimostrato sopra. Greenpeace gode generalmente di «buona stampa», i suoi rapporti sono graficamente curati e ricchi di immagini, scritti in uno stile simil-scientifico, con molte citazioni bibliografiche, ovviamente selezionate ad-hoc con il peggiore cherry picking e un sacco di autocitazioni. Forse è per questo che generalmente i mezzi di informazione fanno solitamente da eco acritica ai loro documenti, senza prendersi la briga di controllare i riferimenti bibliografici, verificare le fonti e calarle nel giusto contesto. È noto come si possa benissimo raccontare delle falsità dicendo solo cose vere. Mentire con le statistiche Nel 2011 a seguito dei nuovi dati sull’adozione degli OGM nel mondo Greenpeace gongolava :”gli agricoltori europei affossano gli OGM”. Nella UE l’unico paese ad avere coltivazioni significative di mais OGM è la Spagna. Negli altri paesi UE dove si coltivano (Portogallo, Romania, Germania, Svezia, Repubblica Ceca, Polonia e Slovacchia) non si superano i 5000 ettari. Non a caso chi è favorevole alla coltivazione in Italia del mais Bt cita sempre il caso Spagnolo, perché è l’unico realmente significativo. Greenpeace gioisce del fatto che nel 2009 in Spagna si coltivassero 76057 ettari di mais Bt, stimati a 67726 nel 2010. l’11% in meno! Segno di un disamoramento degli agricoltori spagnoli per il mais OGM? Il documento citato nella nota 2 fornisce, dal 1998, le superfici Spagnole coltivate a mais Bt. I dati sono del ministero dell’ambiente spagnolo. Ci fidiamo. Scopriamo che nel 2008 le superfici erano ancora maggiori: 79269 ettari. Una conferma del declino? Come nel caso del famoso pollo di Trilussa (io e te mangiamo un pollo a testa in media) manca qualche informazione per dare pieno significato alla statistica (io però ne mangio due ogni giorno, e tu rimani a digiuno!). I numeri che mancano in questo caso sono gli ettari totali coltivati a mais in Spagna. Dati che troviamo sempre sul sito del ministero dell’agricoltura spagnolo, ma che Greenpeace non si è mica sognata di segnalare. A pagina 7 leggiamo che nel 2008 sono stati seminati 372 migliaia di ettari a mais, nel 2009 erano 345 e nel 2010 ne sono stati stimati 322. Perbacco, ma era una riduzione generale delle coltivazioni di mais! Quindi forse la diminuzione non aveva nulla a che fare con gli OGM. Per verificare questa ipotesi andiamo quindi a calcolare la proporzione di mais ogm su quello totale nei tre anni 2008: 21% 2009: 22% 2010: 21% Bingo! La percentuale di mais Bt rispetto a quello convenzionale in Spagna tra il 2008 e il 2010 è rimasta sostanzialmente invariata. E un sondaggio del 2011 tra i coltivatori spagnoli di mais OGM conferma infatti la loro soddisfazione nella coltivazione di questa pianta: per la buona salute della spiga (sì insomma, la \"pannocchia\"), per i vantaggi economici, per la facilità di gestione e per le maggiori rese (parole loro). Come mai non abbiamo più sentito parlare del “fallimento” del mais spagnolo? Neanche da Coldiretti, che ci investe periodicamente con i suoi comunicati stampa a mitraglia. Beh, forse perché nel 2011 e 2012 il mais Bt in Spagna ha avuto un incremento notevole, arrivando a circa il 30% del mais totale iberico.  Insomma, da quando ho beccato Greenpeace con le mani nella marmellata per me è cessata di essere credibile. Per qualsiasi cosa. Voi fate quello che volete ma io non credo più a una sola parola delle cose che dice, anche se probabilmente in altri settori non sono così antiscientifici come nel campo delle biotecnologie. Ma la credibilità è lunga e difficile da costruire, e ci si mette nulla a perderla. Certo, continuerò a essere contro l’uccisione delle balene, ma non perché lo dice Greenpeace. Dario Bressanini" },
    { "title": "Quel microonde (impropriamente) chiamato forno. (1)", "text": "Percy Lebaron Spencer era un ingegnere che nel 1945 lavorava alla Raytheon, azienda che produceva radar per il ministero della difesa USA. Spencer si occupava del magnetron, lo strumento inventato nel 1921 che genera le microonde necessarie per il segnale radar. Un giorno, trafficando davanti ad un potente magnetron acceso, si accorse che la barretta di cioccolato che teneva in tasca si era sciolta. Da curioso quale era decise di investigare il fenomeno: chiese al fattorino di uscire e di comprare del mais da popcorn e verificò che i chicchi scoppiavano benissimo davanti al magnetron. Il giorno successivo insieme ad un collega misero davanti all’apparecchio un uovo, che scoppiò sulla faccia sorpresa dell’amico che si era avvicinato un po’ troppo per osservare più da vicino l’esperimento. Fu così che venne scoperta la capacità delle microonde di cuocere il cibo. Spencer costruì un prototipo inserendo il magnetron dentro un contenitore di metallo per impedire alle microonde di sfuggire. Brevettò l’apparecchio e nel 1947 la Raytheon metteva sul mercato a circa tremila dollari il primo modello di forno a microonde: il RadaRange. Grande come un frigorifero e pesante 350 chili, necessitava di un circuito di raffreddamento ad acqua. Non stupisce non abbia avuto molto successo. Solamente nel 1967 venne lanciato sul mercato un apparecchio domestico più piccolo, dal costo di 500$ e raffreddato ad aria. Se nel 1975 solo il 4% delle cucine americane aveva un microonde -ormai chiamato così ora- omettendo la parola “forno”- oggi è presente nella quasi totalità delle cucine americane. Anche in Italia il microonde è molto diffuso, ma è usato soprattutto per riscaldare bevande o cibi già cotti. E questo anche per colpa dei produttori che hanno spesso insistito nel presentare questo elettrodomestico come un “forno”, anche se le sue caratteristiche lo rendono inadatto per cuocere molti dei piatti che possiamo preparare in un forno tradizionale. Un microonde infatti, come scoprì Spencer, agisce principalmente riscaldando l’acqua presente nei cibi. Anche oli e grassi nell’apparecchio si riscaldano, ma meno efficacemente. Cibi ricchi di zucchero e sale invece assorbono più efficacemente le microonde, riscaldandosi quindi più velocemente.  Agendo principalmente sull’acqua contenuta, tipicamente le temperature interne ai cibi non superano i 100 °C, temperatura di ebollizione dell’acqua. Quindi a meno di usare accessori speciali non è possibile dorare esternamente i cibi poiché le reazioni di Maillard che donano la doratura si innescano a temperature superiori. Non è quindi possibile cuocere a dovere una torta o un pollo arrosto. Se avete un microonde in casa e lo usate solo per riscaldare i cibi, o peggio, non lo usate più da quando avete provato a riscaldare del pane un po’ indurito rendendolo molliccio, gommoso e immangiabile, oppure ne avete paura per aver letto qualche articolo-spazzatura che lo associa al cancro o altre nefandezze (non c’è carenza di articoli idioti sul web, lo sapete) seguitemi in questo e nei prossimi articoli e trasformerete un soprammobile ingombrante in un utile elettrodomestico. La fisica Le microonde sono onde elettromagnetiche. Ok, fin qui non ho detto nulla. Avrei potuto dire che sono “radiazioni elettromagnetiche” ma avrei inutilmente subito allarmato qualcuno a sentire la parola “radiazioni”. Anche i raggi luminosi sono “radiazioni”: un termine emotivamente neutro in campo scientifico ma non nel linguaggio comune dove richiama bombe e radioattività. Diciamo allora che come nell’acqua ci sono onde di grandezza diversa: ondicelle, ondine, ondone, cavalloni e così via, così le onde radio, la luce, i raggi UV, i raggi X, gli infrarossi, le microonde e altre ancora sono tutte onde che viaggiano nello spazio che differiscono solo per quanto sono “grandi” e quanto “velocemente vibrano”. In particolare le microonde sono onde elettromagnetiche dalla frequenza tra 300 MHz fino a 300 GHz (o se preferite di lunghezza d’onda da 1 metro a 1 millimetro). Secondo un accordo internazionale i forni a microonde funzionano a circa 2.45 GHz con variazioni di pochi MHz. La potenza di un microonde -tipicamente da 600W a 1000 W- è quasi sempre fissa e non è regolabile. Io ad esempio ho un vecchio microonde da 600W. Cosa succede allora quando giriamo la manopola della “potenza”? In realtà stiamo impostando dei periodi di accensione e spegnimento del magnetron, in modo che la potenza media, tenendo conto del tempo in cui il magnetron è spento, venga ridotta di un fattore arbitrario deciso dal produttore. Questo limita la riproducibilità delle ricette sviluppate per il microonde, perché i tempi di cottura dipendono sia dalla quantità totale di cibo che dalla potenza dell’apparecchio. Un altro svantaggio è che in un microonde le temperature non sono impostabili come in un forno convenzionale. Basterebbe questo per convincersi che non si dovrebbe più chiamarlo “forno”. Come funziona? Brevemente, e senza pretendere di fare una lezione di fisica, il campo elettromagnetico generato dalle microonde mette in rapida oscillazione (principalmente) le molecole di acqua. In un cibo, solido o liquido, queste non possono ruotare liberamente e il loro rapido movimento trasferisce calore al resto dell’alimento. Le microonde, generate dal magnetron e convogliate all’interno dell’apparecchio, vengono riflesse quasi perfettamente dalle superfici metalliche delle pareti e continuano a “rimbalzare” dentro il microonde sino a quando vengono assorbite da qualcosa. Non accendete mai un microonde senza nulla dentro che possa assorbirle perché potreste danneggiare il magnetron. Mentre le microonde rimbalzano, con un fenomeno ondulatorio tipico di tutte le onde, in alcuni punti chiamati “nodi” queste si annullano a vicenda, e quindi scaldano meno, mentre in altri punti -\"hotspot\"- si concentrano, scaldando di più. Questo è il motivo per cui nel microonde il cibo è quasi sempre fatto ruotare su un piatto: per scaldare il cibo più uniformemente, anche se questo non risolve completamente il problema perché i “nodi”, a distanza di circa 6 cm tra loro, ci sono anche in direzione verticale: un biberon ad esempio si può scaldare in modo sostanzialmente diverso a distanze diverse dalla base. Agitatelo bene prima di dare il latte tiepido a vostro figlio. Un esperimento Vi mostro ora un esperimento per visualizzare l’effetto hotspot. Era da tempo che avevo messo da parte un sacco di marshmallow a questo scopo: riempiamo una teglia adatta al microonde avendo cura di ricoprirla con della carta da forno per evitare di impiastricciare tutto.  Mettiamo nell’apparecchio (il mio è un vecchissimo combinato forno/microonde senza piatto rotante )  accendo il forno alla massima potenza e osservo dalla griglia cosa succede (per fare le foto ovviamente ho dovuto aprire il portello)  I piccoli materassini iniziano a gonfiarsi, come potete vedere, ma non lo fanno in maniera uniforme. Osservate queste due foto prese a circa 30 secondi una dall'altra.   In quella posizione c'è un'hotspot, un punto caldo, e i marshmallow si gonfiano molto di più. Immediatamente a fianco invece l'espansione è molto minore. Ovviamente l'esperimento è solo a scopo dimostrativo. Ecco invece una foto ad infrarossi tratta da un articolo sulla fisica del microonde che mostra bene la posizione degli \"hotspot\", i punti dove si scalda di più  Notate come nel centro il cibo si scaldi di meno che più vicino alle pareti. Il cibo cotto nel microonde è stato “alterato” come si legge in giro in siti allarmistici?  beh, sì, è un fenomeno che si chiama cottura   Per cosa è più adatto il microonde? E' pericoloso il cibo cotto così? Possono uscire le microonde? E' vero che non di devono mettere pezzi metallici all'interno? Questo e altro nelle prossime puntate di \"Scienza in Cucina Channel\". Stay tuned Dario Bressanini P.S. sì lo so, “ondone” non esiste. P.P.S. se avete questiti particolari o richieste che riguardano il microonde chiedete nei commenti cosi' nelle prossime puntate ne parliamo" },
    { "title": "Lo zucchero più costoso al mondo", "text": "Il vero buongustaio –il foodie come si usa dire oggi nell’irritante linguaggio italiese di moda nel web enogastronomico– non bada a spese quando di tratta di prodotti ricercati di qualità eccellente. Anche io, lo confesso, ogni tanto cedo e metto mano al portafoglio senza rimpianti pur di assaggiare qualche cosa di particolare e unico: un formaggio particolare (avete mai assaggiato il gorgonzola di latte di bufala?), un antico salume di una razza di maiale quasi scomparsa, oppure anche solo una materia prima senza impurezze o difetti che ne possano alterare il sapore. È ormai tempo di fragole, e cosa c’è di meglio di ottime fragole gustate fresche spolverate solamente di zucchero? (niente limone grazie). Se sono normalissime anonime fragole acquistate al supermercato, magari provenienti dalla Spagna, va benissimo spolverarle con dell’altrettanto anonimo zucchero. Ma se siete un buongustaio e vi capita di avere delle fragole particolari, come la fragola profumata di Tortona, dovete assolutamente trovare l’abbinamento perfetto con il suo zucchero. Se siete lettori di questo blog sapete che gli zuccheri non sono tutti uguali. Il normale zucchero bianco, il saccarosio puro, secondo me non va molto bene per esaltare il gusto di una ottima fragola perché è stato privato di tutto l’aroma. D’altra parte lo zucchero di canna, che può contenere fino al 5% di impurezze , ha un aroma troppo intenso, di liquirizia, dovuto ai residui di melassa ancora presenti, che coprirebbe quello delicatissimo delle fragole. In più il saccarosio ha un profilo gustativo troppo marcato per cui sarebbe meglio utilizzare una miscela di zuccheri infinitesimamente aromatizzati. Serve un “aroma infinitesimo” per accompagnare senza sovrastare quello delle fragole. Il marketing ha capito da tempo che la nicchia di mercato dei buongustai è piccola ma ha un portafoglio a fisarmonica, come si suol dire. Quindi è possibile confezionare prodotti con caratteristiche eccezionali adatte alla dolcificazione, usando tecniche avanzatissime ma ahimè anche costosissime, che però trovano una loro collocazione di mercato. Lo zucchero che ho scelto per valorizzare le mie fragole è stato prodotto con una tecnologia degna di un laboratorio farmaceutico. È a base di saccarosio ovviamente, l’85%, ma il profilo gustativo un po’ invadente del saccarosio è mitigato da un 15% di lattosio, lo zucchero del latte, con il suo vellutato e mellifluo retrogusto. Avete presente il sapore delle galatine? Ecco, ma solo per il 15%. Certo, questo significa che non è un prodotto adatto a chi è intollerante al lattosio. Dura la vita del buongustaio intollerante al lattosio  Lo vendono sotto forma di piccole palline che si rompono piacevolmente sotto i denti, senza sentire la ruvida asperità dei normali cristalli di zucchero. E vi avviso subito che, come il caviale, è un prodotto costoso. Molto costoso. Incredibilmente e, qualcuno direbbe, immoralmente costoso. Ne ho acquistata una confezione di 6 (sei) grammi alla bellezza di 12,90 euro! Fanno 2150 euro al kg: circa duemila volte di più del comune, banale, scontato e noioso zucchero da cucina! Il foodie si distingue anche perché non bada a spese per soddisfare il palato. E lo racconta con orgoglio agli amici. Contengono altro queste palline? No. Ed è proprio per questo che costano così tanto: sono 85% di puro saccarosio e 15% di puro lattosio. Niente altro. L’ottenimento di un prodotto non contaminato da aromi e sapori indesiderati è possibile solo con tecniche che appartengono più alla farmacopea che alla gastronomia, ma in un epoca dove scienza e cucina si mescolano in modi insospettati niente ci stupisce più. Ma torniamo all’aroma infinitesimo: queste palline devono venire “lambite” da un altro prodotto, qualche cosa che possa apportare la caratteristica aromatica desiderata senza essere invasiva. Infinitesima appunto. Ed è qui che la tecnologia ancora una volta viene in aiuto: queste palline sono preparate con la tecnica chiamata 200K, come indica la confezione. È ovviamente tutto automatizzato ma in pratica funziona così: si parte da una goccia (immaginate 1 millilitro) della sostanza che si vuole usare per aromatizzare e la si diluisce in un flacone da 100 millilitri con dell’acqua distillata purissima. Il flacone deve essere “scosso” in senso verticale per 100 volte. C’è ovviamente un macchinario apposito. Tecnicamente questa fase si chiama “succussione” o “dinamizzazione” e secondo il produttore delle palline è assolutamente fondamentale per la qualità del prodotto finale. A questo punto si butta il contenuto. Esattamente, avete capito bene: si getta via.  Ovviamente qualche goccia della soluzione rimarrà sulle pareti del  recipiente. Si riempie nuovamente il recipiente con acqua distillata, altra succussione, si getta nuovamente e così via per 200 volte. Ecco spiegato il 200. La lettera K ci ricorda che questo procedimento è stato ideato da Simon Nicolaievitch von Korsakoff. Sempre geniacci questi russi! Qualche lettore tra i più svegli si chiederà: “ma dopo 200 volte cosa rimane nella bottiglia della sostanza iniziale?”. Esatto. È proprio questo il punto. Niente. Non rimane nulla, solo l’ombra infinitesima della sostanza iniziale. Altrimenti ricadremmo nel problema dell’aroma troppo intenso no? Il palato fine del foodie apprezza comunque la differenza. Ora si prende l’acqua distillata presente nel flacone 200K e la si spruzza delicatamente sulle palline di saccarosio e lattosio preparate in precedenza e si lascia asciugare l’acqua. L’aroma infinitesimo si trasferisce quasi magicamente dall’acqua pura, che evapora, alle palline di zucchero. Il produttore puntigliosamente e orgogliosamente riporta, oltre all'indicazione sulla conservazione del prodotto a temperatura ambiente, che 1 grammo del suo prodotto contiene esattamente 1 grammo di zuccheri e niente altro. Curiosamente però solo sulla confezione americana e non su quella italiana,  Misteri delle etichette.   0,85 grammi di saccarosio e 0,15 grammi di lattosio. Niente altro. Ovviamente sono state fatte analisi chimiche e tutte confermano le affermazioni del produttore che le palline contengono solo zuccheri e niente altro. L’altissimo prezzo è giustificato proprio dal fatto che, a differenza dei prodotti convenzionali, qui le impurezze sono completamente eliminate. Certo si sposa benissimo con le mie fragole al naturale  Quale aroma infinitesimo ho scelto per le mie fragole? Abbiamo già parlato in passato di accostamenti arditi e sorprendenti. Ostriche e Kiwi, fegato di maiale e gelsomino. Banane e prezzemolo. Ecco, le mie palline invece sono venute in contatto infinitesimo, tramite l’acqua distillata, con Anas Barbariae Hepatis et Cordis Extractum. Che vuol dire estratto di cuore e fegato di anatra muschiata. Dura la vita del buongustaio vegetariano o vegano È noto che il fegato d’anatra è considerato tra i buongustai ben più pregiato del più comune fegato d’oca. È certo un sapore forte ma solo perché vi immaginate il patè. Non temete: a diluizioni infinitesime è una gara percepirlo. Conosco persone che possono giurare e spergiurare che quelle palline non sono “normale” zucchero e che loro la differenza la sentono quindi pregherei i commentatori di non mettere in dubbio questo fatto. Certo, fa impressione usare lo zucchero più costoso al mondo: 2150 euro al Kg. Ma vuoi mettere il gusto? Se volete provare il prodotto, si chiama Oscillococcinum. Lo trovate in farmacie e parafarmacie invece che al supermercato, per distinguersi dagli altri zuccheri.  85% di saccarosio e 15% di lattosio. Certo, 2150 euro al Kg! Ma vuoi mettere il gusto?  Dario Bressanini" },
    { "title": "Quanto sono esperti i giudici “esperti” assaggiatori di vino?", "text": "Il titolo è un po’ provocatorio, lo ammetto, ma non è mio: è di Robert T. Hodgson, professore emerito di statistica alla Humboldt State University in California che tra il 2008 e il 2009 ha pubblicato alcuni articoli sul Journal of Wine Economics che hanno messo un po’ in agitazione il mondo un po’ autoreferenziale dei concorsi vinicoli, delle guide del vino, dei wine writers, dei punteggi e dei giudici assaggiatori, toccando forse un nervo un po’ scoperto. Ogni strumento di misura, per quanto sofisticato, commette degli errori. Nei corsi universitari (che ho sempre trovato un po’ noiosi a dire la verità) di “Teoria degli errori” si insegna a distinguerne i vari tipi, a capire che “accuratezza” e “precisione” sono due concetti diversi, e così via. Ho tra le mani un normale righello e provo a misurare la lunghezza di una piastrella della mia cucina. Se vi dicessi che ho misurato 14.8135 centimetri mi prendereste per un bugiardo. Come avrei potuto con una sola misura dare tutti quei decimali avendo solo un righello con tacche separate da un millimetro? È vero, lo confesso: ho misurato 14.8 cm. O forse era 14.9 non sono riuscito a leggere bene. Il mio righello ha una sensibilità di un millimetro. Pretendere di leggere più cifre decimali non ha senso e quindi la precisione non può essere inferiore a un millimetro. Potrebbe anche non essere l’unico errore commesso: ad esempio durante la stampa il righello di plastica potrebbe essersi dilatato un po’ e quindi i suoi 14 cm in realtà sono 15. Quando si usa uno strumento di misura si deve essere sempre consapevoli che si commette un errore, e possibilmente avere una stima di questo errore. È questo il motivo principale per cui gli strumenti vanno tarati e verificati al fine di interpretare correttamente i risultati. In più le misure sperimentali vanno sempre ripetute, per poterle valutare statisticamente. E questo è ancora più vero nell’era degli strumenti digitali dove si rischia di dare credito alle troppe cifre decimali. Con il vostro termometro da cucina avete misurato la temperatura del cioccolato a 31.28 °C? Dai, facciamo 31 °C, e probabilmente il valore esatto sta tra 30 °C e 32 °C! A volte anche gli esseri umani si improvvisano “strumenti di misura”. Guardate quel palazzo laggiù: secondo voi quanto è alto? Beh, contando i piani (si vedono i balconi per cui è facile) e facendo una stima dell’altezza di ogni piano arrivo a circa 15 metri, tenendo conto anche del tetto. Però potrebbe benissimo essere alto 17 metri oppure 13 perché non so esattamente quanto è alto un piano. Sicuramente non è alto 10 metri ma neppure 30. È quindi perfettamente inutile dare la stima dell’altezza con una o due cifre decimali come “secondo me è alto 14,84 metri”. A volte allo strumento di misura “uomo” viene chiesta una cosa ancora più difficile, come dare un punteggio quantificando delle caratteristiche malamente definite di “bellezza” o di “bontà” o di “gradimento”. Pensate ai concorsi di bellezza ad esempio, oppure alle degustazioni di vino. Il famoso critico di vini Robert Parker ad esempio assegna un punteggio tra 50 e 100 ai vini che assaggia e recensisce. Altri usano scale diversa, a volte usando dei simboli invece che i numeri: chiocciole, bicchieri, medaglie e così via. Quello che ci si può legittimamente chiedere è quanto siano ripetibili questi giudizi numerici. Se un critico assegna ad un vino 88 punti, che errore è associato a questa “misura”? Ripetendo lo stesso assaggio in cieco come varierà il punteggio? Rimarrà vicino a 88 o risulterà essere molto diverso? Se per una piastrella esiste un valore “esatto” (o “vero” se preferite) sottostante (magari 14.759… cm), e le nostre misure cercano di avvicinarsi, è per lo meno dubbio che possa esistere una cosa di questo tipo per un vino o una candidata a Miss Italia. È quindi forse più corretto interpretare questi punteggi non come una stima di una proprietà intrinseca dell’oggetto -come la “vera” lunghezza della piastrella- ma come una misura approssimata del gradimento dell’oggetto -una bottiglia di Barolo del 1996- da parte dell’assaggiatore in una scala almeno in parte arbitraria. Non entriamo nel merito di come vengono costruiti questi punteggi, perché è completamente irrilevante per la nostra discussione. Le schede di degustazione possono essere molto semplici o tenere conto di molti parametri entrando nel dettaglio di acidità, aromi percepiti, retrogusto, colore e così via. Ma in realtà tutto questo non ci importa ai fini della discussione. Quello che ci chiediamo è quanto siano ripetibili questi giudizi. Se con il mio righello misuro più volte la piastrella, otterrò quasi sempre dei valori tra 14.7 e 15 (poiché non è sempre facile posizionare il righello all’inizio della piastrella e leggere bene tra quali tacche finisce il bordo). Se un critico assegna ad un vino 88 punti, che errore è associato a questa “misura”? Ripetendo lo stesso assaggio in cieco come varietà il punteggio? Rimarrà vicino a 88 o risulterà essere molto diverso? Possiamo immaginarci un esperimento ipotetico: l’esperto assaggia in cieco -senza cioè sapere che cosa sta assaggiando- per tre volte questo vino, mescolato ad altri, senza sapere che cosa gli viene offerto. Che voti assegnerà a quel vino sempre identico? Sarà una serie come (88,86,89) oppure (88,94,75) ? Saranno tutti valori vicini a 88, come nel primo caso, oppure potranno variare anche considerevolmente, come nel secondo? E di quanto? Entra in scena Robert Hodgson Hodgson, oltre che professore di statistica, è anche un piccolo produttore di vino (alla Fieldbrook Winery). Si chiedeva da tempo come mai il suo vino a volte vincesse una medaglia d’oro ad un concorso vinicolo mentre in un’altra competizione lo stesso vino non venisse neppure  menzionato. Dipendeva dalla variabilità delle bottiglie di vino oppure dalla variabilità delle opinioni dei vari giudici? Dice Hodgson: Nella primavera del 2003 Hodgson contatta G.M Pucilowski, giudice capo della “California State Fair wine competition” (il concorso vinicolo della fiera dello Stato della California), la più antica e importante manifestazione vinicola della California a Sacramento, proponendo un'analisi indipendente dell'affidabilità dei suoi giudici, tutti selezionati tra produttori di vino, commercianti, critici professionisti, giornalisti del settore, professori di enologia e viticoltura. Tutti professionisti che potremmo genericamente indicare come “esperti”, e che in più hanno anche superato un corso di valutazione sensoriale del vino dell’Università della California. In questa manifestazione ogni anno vengono giudicati circa 3000 vini californiani usando 16 panel di quattro giudici.Dal 2005 al 2008 sono stati esaminati tra 65 e 70 giudici ogni anno. In ogni sessione di assaggi in cieco ogni giudice riceveva 30 vini. Alcuni di questi però erano campioni in triplice copia versati dalla stessa bottiglia. Hodgson voleva misurare la consistenza dei giudici: la capacità di replicare i loro punteggi assaggiando lo stesso vino. Questa, sostiene Hodgson, è una sorta di misura dell'”errore sperimentale” del giudice. Il punteggio assegnato da ogni giudice ai vari vini, espresso sotto forma di simboli e trasformato in una scala numerica tra 80 e 100, è stato registrato di modo indipendente, prima cioè che potesse essere discusso con gli altri giudici del panel, in modo tale da evitare possibili contaminazioni del giudizio. È importante notare che la “consistenza” non è l’unico criterio considerato importante in un concorso. Un ruolo fondamentale, ma lo vedremo in un articolo futuro, è anche la “concordanza”: l'accordo di giudizio tra assaggiatori diversi su uno stesso vino. Hodgson definisce un giudice “affidabile” se è sia consistente (entro certi parametri) che concordante con altri giudici. I risultati I risultati hanno sorpreso Hodgson. Tipicamente i giudizi sullo stesso vino, da parte dello stesso assaggiatore, variavano di +/- 4 punti, su 20 disponibili. Tuttavia solamente un giudice su dieci è stato sempre consistente, replicando tutti i suoi giudizi con una deviazione massima di +/-2 punti. All’estremo opposto il 10 per cento dei giudici ha mostrato variazioni di 12 punti su 20 disponibili. Nel 18 per cento degli assaggi il giudizio è stato replicato perfettamente, tuttavia questo è capitato tipicamente con vini a basso punteggio. In altre parole i giudici sono stati consistenti nell’apprezzamento negativo di un vino. Il vino numero 3 ad esempio, in tutti i suoi 3x4=12 assaggi in un panel ha ricevuto sempre lo stesso voto: 80, il minimo. In questi concorsi significa che il vino è senza personalità, banale, per nulla interessante, o addirittura mediocre. Invece al vino 2 il primo giudice ha assegnato i punteggi 80, 90 e 96 in tre assaggi diversi -sempre durante la stessa sessione- mentre il quarto giudice invece è stato più consistente con un 84, 82, 82. Una domanda che viene spontanea a questo punto è se questo tipo di variabilità sia casuale o se sistematicamente i migliori giudici di un concorso lo sono stati anche negli anni successivi per una loro qualità intrinseca. Questo aprirebbe la strada, ad esempio, e volendo, alla selezione dei migliori giudici. Lo studio di Hodgson però mostra che questo non è necessariamente vero. Un giudice che si è dimostrato particolarmente consistente nel 2005, ad esempio, non sempre lo era nel 2006 o viceversa. Questo significa che, almeno per alcuni giudici, la consistenza è stata più o meno casuale. Come ha reagito il mondo del vino a questi studi? Ovviamente hanno generato molte polemiche e svariate prevedibili risposte piccate, ma anche genuino interesse. È interessante ascoltare l’opinione diretta di G.M.Pucilowski: i professionisti hanno preso molto sul serio i risultati di Hodgson, e pensano siano importanti per migliorare l’affidabilità dei giudici dei concorsi vinicoli. A sentirsi un po’ punti sul vivo invece sono stati soprattutto i “wine writers”: persone che scrivono di vino, su web riviste e giornali, e magari recensiscono vini dando punteggi (ovviamente non con assaggi in cieco ripetuti e quindi poco affidabili per definizione).  https://www.youtube.com/watch?v=qQoy4bX_foM Scrive Hodgson: In effetti, come supponeva Hodgson, risultati simili sono stati trovati anche da Richard Gawel e Peter Godden, due ricercatori australiani che nel 2008 hanno analizzato i dati provenienti da 15 anni di degustazioni di 571 esperti assaggiatori, riscontrando una grande variabilità nella capacità degli assaggiatori di dare giudizi consistenti: solo il 30 per cento degli assaggiatori ha mostrato una consistenza sufficiente. Lo studio, pubblicato sull’Australian Journal of Grape and Wine Research, mette anche in evidenza come gli assaggiatori abbiano più difficoltà a riprodurre i propri giudizi per i vini bianchi rispetto a quelli rossi, dove gli assaggiatori sono più consistenti nei loro giudizi. Cosa possiamo concludere dallo studio di Hodgson? Alcuni, esagerando, lo hanno usato per sostenere che critici e assaggiatori di vino sono completamente inaffidabili, una “burla”. Bisogna sempre stare attenti però a non leggere in articolo scientifico quello che non è scritto. Una prima conclusione dei lavori di Hodgson è che una distribuzione numerica dei punteggi così ampia ha comunque ben poco senso, data la poca riproducibilità dei risultati. Sarebbe come pretendere, con il nostro righello, di misurare i centesimi di millimetro. La seconda conclusione, ma è solo una conferma, è che solamente con degli assaggi in cieco si possono eliminare i pregiudizi dell'assaggiatore. Se ricordate ne avevamo discusso in un vecchio articolo parlando di come il prezzo di un vino influenzava il giudizio. Una terza conclusione, inevitabile, è che un certo numero di “esperti” di vino non sono in grado di replicare i propri giudizi in modo accettabile, e quindi forse non sono così esperti. La metodologia sperimentale usata da Hodgson permette di scoprire quali giudici sono consistenti e alcuni concorsi, anche in Italia, cominciano ad usare questi metodi statistici per migliorare la qualità dei panel. Personalmente trovo poi interessante e rassicurante che, in cieco, i vini peggiori siano stati comunque riconosciuti come tali. Questo forse significa che se non posso fidarmi troppo del singolo amico “esperto” quando mi consiglia un vino secondo lui eccellente, se non altro posso fidarmi quando mi indica i vini da non acquistare. A presto (e buon Vinitaly) Dario Bressanini Bibliografia Hodgson, R. T. (2008). An examination of judge reliability at a major US wine competition. Journal of Wine Economics, 3(02), 105-113. Hodgson, R. T. (2009). How expert are “expert” wine judges?. Journal of Wine Economics, 4(02), 233-241. Gawel, R., &amp; GODDEN, P. W. (2008). Evaluation of the consistency of wine quality assessments from expert wine tasters. Australian Journal of Grape and Wine Research, 14(1), 1-8. Ashton, R. H. (2012). Reliability and Consensus of Experienced Wine Judges: Expertise Within and Between?. Journal of Wine Economics, 7(01), 70-87." },
    { "title": "Omeopatia non è curarsi con le erbe. Omeopatia è diluizione", "text": "Avviso ai naviganti: questo articolo fa parte della serie “Consigli non richiesti a giovani scienziati aspiranti divulgatori”. Uomo avvisato... Quando si vogliono discutere temi complessi e controversi, come la sperimentazione animale, gli OGM, l’agricoltura biologica o i vaccini, è forte la tentazione di voler trattare tutti, ma proprio tutti, gli aspetti in una volta sola. Sappiate che il risultato sarà un minestrone immangiabile. Una “sbobba”. Semplicemente non è possibile, sia che teniate una conferenza sia che vogliate scrivere un articolo (per un libro ovviamente è diverso). Il tempo a disposizione è limitato, l’attenzione del lettore, o ascoltatore, è una risorsa preziosa. Il mio consiglio quindi, come faccio da sempre sul mio blog, è di trattare un argomento alla volta, in modo da svilupparlo per bene in tutte le sue diramazioni. Dovete rimanere focalizzati e in tema in modo che il messaggio, uno solo, arrivi chiaro. Ovviamente in questo modo vi esponete, volontariamente, alla facile critica “eh, ci hai raccontato di X, ma non hai toccato l’aspetto Y e Z. Ci vuole bel altro per convincermi”. Sono i “benaltristi”: c’è sempre qualche cosa che non avete trattato e ovviamente, per loro “se avessi trattato Y o Z le conclusioni sarebbero ben altre”. Benaltristi appunto. Ma in realtà non sono un grosso problema. Mi è capitato, ad esempio, trattando il biologico. Quando ho scritto il pezzo sulla presunta ma inesistente superiorità nutrizionale dei prodotti biologici rispetto a quelli convenzionali qualcuno, punto sul vivo perché invece in passato aveva scritto articoli sostenendo il contrario (cherry picking, questo conosciuto), mi è saltato addosso in rete dicendo “eh, ma non hai trattato l’impatto ambientale, non hai trattato i residui di pesticidi, e poi questo e quello”. Come dicevo il “benaltrista” è facile da gestire perché raramente entra nel merito: si limita a dire \"dovevi trattare anche...\". Serve solo un po’ di pazienza. È ovviamente necessario che svisceriate, con un po’ di calma, anche gli altri argomenti. Sempre uno alla volta. Sarebbe bene dichiararlo in anticipo anche se questo non servirà a prevenire il benaltrista: “Oggi parliamo dell’uso della sperimentazione animale nella ricerca scientifica di base. Nelle prossime puntate affronteremo il tema dell’uso degli animali nei test sui farmaci, poi parleremo dell’affidabilità del modello animale, degli aspetti etici etc..”. Io con il biologico, e con gli ogm, ho fatto esattamente così: dopo aver trattato la parte nutrizionale ho affrontato i residui di pesticidi, la sicurezza, l’impatto ambientale e via... Ovviamente se tenete una unica conferenza, o pensate di scrivere un unico articolo, dovete scegliere. Dovete. Potete, se il tempo a vostra disposizione è sufficiente, scegliere un tema principale da ben sviscerare a cui affiancare un tema secondario, collegato, da affrontare brevemente. Quale aspetto trattare per primo? O illustrare nell’unica conferenza che dovete tenere? È una scelta difficile. L’argomento deve essere di impatto, ma dipende molto dal tipo di pubblico a cui vi rivolgete. Se devo tenere una conferenza sugli OGM gli argomenti che tratterò saranno diversi a seconda che mi rivolga a studenti del Liceo, ad un convegno di agricoltori o a simpatizzanti di Slow Food. È importante che prepariate il vostro articolo o la vostra conferenza avendo ben in mente il pubblico specifico a cui vi rivolgete. Ho assistito a conferenze pubbliche sugli OGM tenute da ricercatori che sembravano dirette a studenti universitari e non ad un pubblico non specialistico. L'Epic Fail è dietro l'angolo in questi casi. Non sperate neanche di raggiungere il cento per cento delle persone. Non ce la farete mai ed è tempo perso cercare di farlo. Considerate irrecuperabili i lettori o gli ascoltatori troppo ideologizzati. Se parlate di sperimentazione animale, ad esempio, è perfettamente inutile rivolgersi agli animalisti. Rivolgetevi invece a coloro, e sono spesso la maggioranza, che sono sinceramente perplessi e vogliono capire di più su un certo tema. Gli “indecisi”: coloro che non hanno mai approfondito veramente l’argomento ma che si rendono conto di ricevere informazioni contrastanti, e non tutte veritiere. Lo zucchero più costoso al mondo Era da un po’ che volevo parlare di omeopatia. Molti giornalisti e divulgatori scientifici si sono cimentati col tema. Un approccio tipico è partire da quanto ha ormai assodato la scienza: l’omeopatia non è altro che effetto placebo. Il vostro compito è spiegare in che modo, somministrare una pillola che non contiene principi attivi ma che viene percepita come un farmaco, può a volte aiutare a curare malattie di vario tipo. L’effetto placebo è sfruttato ampiamente anche dalla cosiddetta “medicina ufficiale” (in realtà la medicina è solo una: quella che funziona. Il resto non è medicina perché non funziona). Sappiamo tutti qua dentro che l’omeopatia funziona come un placebo. (Ecco, vedete? Mi sto rivolgendo ad un pubblico specifico ora: quello dei giovani laureati in materie scientifiche, aspiranti divulgatori, che hanno approfondito l’argomento, sanno che non c’è alcun “dibattito scientifico” in materia e che vogliono trovare il modo migliore per comunicare al pubblico. Quindi non perderò tempo in questo articolo a illustrare le centinaia di sperimentazioni che hanno portato a questa conclusione). Il problema di questo approccio, che chiameremo “l’omeopatia è un placebo”, è che solitamente non è efficace dal punto di vista psicologico. Si scontra con il potentissimo “ma su di me funziona!”. Per vari motivi molte persone che si curano con l’omeopatia non sono disposte ad ammettere che del semplice zucchero possa, se non curare la malattia, almeno ridurre i sintomi. E infatti a questo punto della discussione si tirano fuori i tipici argomenti: “L’omeopatia funziona anche sui bambini piccoli: non vorrai dirmi che è placebo anche quello?”. O anche “E gli animali? Curo il mio gatto con l’omeopatia e funziona. Lui mica è suggestionabile”. A questo punto sarete costretti a fare una lunga digressione per spiegare, studi alla mano, che sì, l’effetto placebo è riscontrabile anche su bambini e animali. Tuttavia dal punto di vista comunicativo è un autogol perché ora siete sulla difensiva e dovete rincorrere. In più la reazione “ma su di me funziona!” ha fatto immediatamente alzare un muro nel lettore o ascoltatore e tutte le argomentazioni che avete faticosamente preparato rimbalzeranno via. Il muro ha un carattere difensivo e serve a proteggere le proprie convinzioni profonde da tutto quello che potrebbe metterle in dubbio. Tutti noi abbiamo delle convinzioni, delle “fedi irrazionali\" , che in qualche misura ci identificano e che non siamo disposti facilmente ad abbandonare. Anche voi, che vi ritenete esser razionali, le avete. Dovete solo essere onesti e ammetterlo. I muri servono a questo: ad evitare che fatti scomodi possano scalfire, indebolire o addirittura abbattere le convinzioni che formano la nostra identità, o l’immagine di noi che ci siamo creati. Se davvero volete impostare il vostro discorso a partire dall’equazione omeopatia = placebo, prima parlate, in un articolo dedicato, dell’effetto placebo e delle sue meraviglie. Facendo bene attenzione durante l’articolo a non citare mai, neanche di sfuggita, l’omeopatia. Questo perché altrimenti alcune persone comincerebbero a erigere muri mentali una volta che si accorgono di dove volete andare a parare, mentre voi volete che la spiegazione sull’effetto placebo arrivi dritta al bersaglio e che venga compresa, metabolizzata e accettata. Compreso il fatto che, attraverso i genitori, funziona anche sui bambini. Solo una volta fatto questo potrete, la volta successiva, parlare di omeopatia. Questa strategia comunicativa come vi ho detto non mi convince molto. Io ho preferito partire da un'altra angolazione, e cioè dalla constatazione che molte persone (certo non tutte) sono in realtà convinte che omeopatia significhi “curarsi con le erbe”. Ed è così che si “giustificano mentalmente” la presunta efficacia (il “su di me funziona!”, certo, “sono erbe no? Che c’è di strano?”) Chiamo questa strategia “Omeopatia non è curarsi con le erbe, omeopatia è diluizione”  parafrasando goffamente, una canzone di Giorgio Gaber (La libertà) È nato così l’articolo sullo zucchero più costoso al mondo: con l’idea di raccontare in modo scherzoso un fatto appurato e dichiarato addirittura dal produttore stesso, la multinazionale (Big Omeo-Pharma) Boiron: il loro prodotto di punta, l’Oscillococcinum, contiene solo ed esclusivamente zuccheri. Di erbe, o nel caso specifico di estratto di cuore e fegato di anatra muschiata, neanche l’ombra. Se avessi iniziato l’articolo spiegando come funziona il placebo, raccontando subito che questo prodotto contiene solo zucchero e funziona al più come innocuo ansiolitico per persone che hanno bisogno di una rassicurazione (“lo compero per mio figlio così stimola il proprio sistema immunitario e non prenderà l’influenza quest’anno, e tutto senza avere effetti collaterali”) avrei immediatamente visto innalzarsi i muri mentali delle persone che si sarebbero sentite offese (“Mi stai dicendo che sono fessa perché penso di curare mio figlio con del semplice zucchero? Mi stai dicendo che non sono una buona mamma? Ma vai a quel paese!”). Invece ho raccontato i fatti senza dare giudizi verso le persone che comprano questo prodotto perché pensano, in assoluta buona fede, che sia veramente efficace perché \"contiene delle erbe\". Ricordatevi che il vostro obiettivo non è convincere le persone a non usare prodotti omeopatici: non sta a voi guidare le scelte delle persone, anche se magari lo desiderate. Accontentatevi di far arrivare nel modo più chiaro possibile il vostro messaggio: i fatti accertati. In questo caso il fatto che i prodotti omeopatici (ma non tutti, vedi dopo) di estratti di erbe non ne contengono proprio. Non sta a voi indicare alle persone come devono curarsi e come dovrebbero spendere i loro soldi. Ovviamente il discorso sarebbe completamente diverso se dovessi rivolgermi ad un politico che decide come vengono spesi i soldi pubblici. Affrontare il dilemma Dovete far arrivare bene e in modo pulito i fatti. Nel modo più chiaro possibile. Un messaggio semplice come “nell’Oscillococcinum ci sono solo zuccheri. Lo dichiara il produttore e nessuna analisi chimica ci ha mai trovato nulla di diverso”. Solo in seguito, per chi desidera approfondire, potete spiegare come mai le diluizioni successive −la famosa sigla CH o DH riportata sulla confezione del prodotto omeopatico− oltre una certa soglia fanno sì che non rimanga più nulla del prodotto di partenza. Neanche una  molecola. È un po’ come per i teoremi matematici: un matematico adora conoscere la dimostrazione formale di un teorema, la sequenza logica di ragionamenti che dimostrano inequivocabilmente la tesi. La maggior parte delle persone no. NO. NO! Fatevene una ragione. È solo interessata all'enunciato del teorema: la somma dei quadrati costruiti sui cateti di un triangolo rettangolo è pari al quadrato costruito sull’ipotenusa. Se partite dall’assunto che tutti siano matematici e quindi prima darete la dimostrazione del teorema di Pitagora a metà strada li avrete già persi quasi tutti. Tranne quei due matematici che comunque la dimostrazione la sapevano già. Anzi, ne conoscono venti tutte diverse. Questo infatti è il rischio peggiore della divulgazione scientifica fatta male: parlare solo a quelli che le cose le sanno già. E magari meglio di voi. A questo punto fate prima ad andare voi tre in birreria, darvi un po' di pacche sulle spalle e scambiarvi le dimostrazioni del teorema di Pitagora che non conoscete, come le figurine dei calciatori. Il punto principale è che in quei granuli c'è solo zucchero. Punto. Come ci sia arrivato, le tecniche di diluizione, il numero di Avogadro e così via, sono tutti approfondimenti opzionali che a volte possono servire, altre volte confondono e basta. Psicologicamente è importante che siano le persone stesse a doversi confrontare con il “dilemma del funzionamento”, una volta accettato il fatto che dentro c'è solo zucchero. Non dovete neppure suggerirlo, almeno inizialmente, proprio perché altrimenti innalzate i famosi muri difensivi. Ecco perché, a mio parere, le manifestazioni come il suicidio omeopatico, per quanto divertenti possano sembrare a chi sa bene che a quelle diluizioni non è rimasto alcun veleno, non riescono minimamente scalfire chi crede nell’omeopatia. Troppo concettuali. La reazione Dunque siete riusciti a far arrivare il messaggio: lì dentro c’è solo zucchero, niente erbe. Che succede ora? A questo punto le reazioni sono diverse. Reazione tipo 1 (il pragmatico): “Oddio, e io che ero convinto che nei granuli omeopatici ci fossero degli estratti vegetali. È solo zucchero e non mi fregano più. Col cavolo che mi spillano ancora soldi. Al diavolo Big Omeo-Pharma”. Notate che qui non si fa cenno al “ma su di me funziona!”. Era probabilmente un utilizzatore di omeopatia non troppo convinto non del tutto \"credente\". Certo, magari ora si butterà sul reiki, sull'acqua alcalina o sulla “medicina ortomolecolare”. Su, non fate così! Non sbattete la testa contro il muro: vi ho detto che il vostro obiettivo non è mica quello di cambiare le persone! Solo di raccontare i fatti. Reazione tipo 2 (il possibilista): “Oddio, ma su mio figlio funziona: gli ho dato l’Oscillococcinum e non ha preso l’influenza. Ma se è solo zucchero come è possibile?” Questa è la reazione che ho cercato esplicitamente di suscitare in questa tipologia di persone. In altre parole la contraddizione tra la loro osservazione che “quelle pillole paiono funzionare” e il fatto che non contengono niente altro che zucchero devono essere loro a sollevarla ed eventualmente a risolverla. Alcune persone, ma solo alcune, partiranno da qui cercando altre informazioni sul placebo, sul perché pare apparentemente funzionare e così via. Altre rimarranno con il punto di domanda, e probabilmente continueranno a dare soldi alla Boiron acquistando lo zucchero più costoso al mondo. Ci sta. Dopo tutto come ansiolitico funziona, è innegabile. Sentitevi soddisfatti di avere comunque instillato un dubbio, che magari verrà risolto mesi o anni dopo. Ma anche mai. Reazione tipo 3 (il credente pseudoinformato): “Ma chi crede di fregare Bressanini? È vero che è solo zucchero, ma lei non sa che la meccanica quantistica olistica dinamizzata spiega l’omeopatia, perché la memoria dell’acqua prematurata la supercazzola con scappellamento a destra terapia tapioca come fosse antani!” Ecco, questo approccio non era certo diretto a questa categoria. Ho scelto di avere come target il pragmatico e il possibilista, non il credente pseudoinformato. Tenete presente che i credenti sono una minoranza e probabilmente non vale la pena sprecare tempo prezioso con loro: niente di quello che dite potrebbe fargli cambiare idea. Per loro il “con me funziona!” o il \"con i miei pazienti funziona!\" è fortissimo, e non essendo disposti ad accettare come risposta che sia un placebo (alcuni pensano che sia come accomunarli a dei pazzi suggerendo che è tutto nella loro mente) semplicemente si attaccano a qualsiasi stupidaggine pseudoscientifica che possa, ai loro occhi, giustificare in modo pseudorazionale il funzionamento. Ecco quindi il fiorire di teorie bislacche basate sulla supercoerenza, la meccanica quantistica, le “vibrazioni”, le “energie” e roba del genere. A questo punto però al pragmatico e al possibilista dovete spiegare anche che Big Omeo-Pharma sfrutta l’ambiguità di fondo insita nell’omeopatia: non tutti i prodotti sono diluiti talmente tanto da non contenere più nulla. Ci sono dei prodotti che hanno una diluizione tipica di altri prodotti analoghi non venduti come “omeopatici”. D’altra parte il dottor Hahnemann, quando si è inventato dal niente l’omeopatia nel ‘700 non solo ignorava l’esistenza di virus e batteri, ma neanche sapeva dell'esistenza di atomi e molecole. Ora invece lo sappiamo, come sappiamo che il simile “non” cura il simile e che oltre certe diluizioni non rimane una singola molecola dell’estratto iniziale. Guardate questa pomata \"omeopatica\" all’Arnica  potete osservare che contiene 4 g di tintura madre (un estratto alcolico indicato come TM sulla confezione) su 100 g di prodotto. Indipendentemente dal fatto che sia efficace o meno, lì dentro molecole di principi attivi ve ne sono sicuramente. Nell’Oscillococcinum invece la diluizione è tale che di fegato e cuore di anatra muschiata non ne rimane neanche una molecola. Sulla confezione americana questo fatto è dichiarato: 1g di prodotto contengono 1 g di zucchero  mentre nella confezione italiana si dice solo che contiene 0,01 ml di estratto diluito alla 200k senza spiegare che a quella diluizione di anatra non ne è rimasta neanche l'ombra.  Questo prodotto, che ovviamente non ha effetti collaterali visto che non contiene nulla oltre allo zucchero, viene furbescamente pubblicizzato dalla Boiron in questo modo fuori dalle farmacie e parafarmacie, come se fosse “censurato”:  Altri prodotti, sempre della stessa azienda, ad esempio questo dentifricio  vengono venduti a prezzi superiori a quelli dei concorrenti perché si cerca di andare a traino dell’immagine positiva che l’omeopatia riscuote presso molte persone, e sfruttare il marchio come una qualsiasi azienda. È però un normale dentifricio che contiene sostanze chimiche, non in dosi omeopatiche, come altri dentifrici: saccarina, sodio lauril solfato, benzoato di sodio e così via.  Concludendo Concludendo: in base al pubblico a cui vi rivolgete scegliete un messaggio semplice che volete che arrivi, ed elaborate una strategia per far si che arrivi nella maniera più chiara possibile. Tutti i miei articoli sugli OGM ad esempio sono costruiti così, con un messaggio semplice, uno solo, da far arrivare al lettore: “gli ogm non sono sterili”, “esistono gli ogm della ricerca pubblica”, “il cotone ogm ha portato a benefici economici, ambientali e sanitari” e così via. Cercate di fare un piccolo sforzo prima di iniziare a scrivere o preparare il discorso, per cercare un buon punto di partenza ed elaborare una buona strategia. Per esempio nel caso dell’omeopatia un punto di partenza alternativo, che alla fine ho scartato perché comunicativamente meno efficace di quello che ho scelto, era di spiegare come vengono scelte le sostanze di partenza da sottoporre a diluizione omeopatica. in attesa della edizione 2014 di \"Italia unita per la Scienza\" vi saluto. Alla prossima volta Dario Bressanini Articoli della serie “Consigli non richiesti a giovani scienziati aspiranti divulgatori” 1- Consigli non richiesti a giovani scienziati aspiranti divulgatori 2- Le parole sono importanti" },
    { "title": "Mais OGM: un bigino per i neoministri", "text": "Sono un inguaribile sognatore. A volte sogno che, di click in click, qualche ministro prima o poi capiti su queste pagine e legga quanto ho scritto in questi anni sul tema OGM. Dopo l’ultima sentenza del TAR del Lazio che respinge la richiesta di Silvano Dalla Libera di annullare il decreto del 12 Luglio 2013 che vieta per 18 mesi la coltivazione del mais OGM MON810, eccomi qui a fare un riassunto sintetico sulla vicenda ai ministri Martina (Agricoltura), Galletti (Ambiente) e Lorenzin (Salute), e a chiunque altro non abbia ben chiara la situazione generale. Qual è la situazione degli OGM in Europa? Si dice spesso che l’Europa è contraria agli OGM, ma non è corretto. L’Europa è spaccata in due: c’è un blocco di paesi che sono favorevoli agli OGM, capitanati dalla Spagna che coltiva mais OGM da molti anni, e c’è un blocco di paesi contrari, come l’Austria, la Francia e l’Italia. E questo cosa comporta? Quando si sottopone un OGM all’autorizzazione, dopo essere passato al vaglio scientifico dell’EFSA (l’Autorità Europea per la Sicurezza Alimentare con sede a Parma), a livello politico serve una maggioranza qualificata dei ministri dei paesi membri sia per approvare un OGM che per bocciarlo. Sono più di 10 anni che nelle istituzioni europee c’è una situazione di stallo perché non si raggiunge mai una maggioranza qualificata né per l’approvazione né per la bocciatura. A questo punto la palla passa alla Commissione Europea che deve decidere, e solitamente la tira per le lunghe il più possibile, anche anni, per non prendersi la responsabilità di decidere. Quando il tempo sta per scadere solitamente segue le raccomandazioni dell’EFSA. Tutti sono più o meno scontenti di questo stato di cose, sia i paesi favorevoli agli OGM che i contrari. Quindi ci sono vari OGM approvati in Europa? Sì, ve ne sono molti approvati per il commercio e il consumo umano e animale. Qui trovate il database degli OGM approvati nella UE. L’Europa importa quantità enormi di OGM (principalmente soia e mais) da usare come mangime animale. E’ perfettamente legale e non vi sono controversie su questo. Nessuna delle varie organizzazioni che si oppongono agli OGM si è mai sognata di chiedere il blocco delle importazioni. Anche in Italia? Certamente, anche in Italia. La grande maggioranza degli animali italiani di allevamento per produrre latte, carne, salumi, formaggi (anche DOP), uova, yogurt e così via sono alimentati con mangimi contenenti OGM. Venduti comunemente nei consorzi agrari (anche di organizzazioni che pubblicamente avversano questi prodotti). Importiamo 3.350.000 tonnellate di soia OGM ogni anno. Sono circa 55 kg di soia OGM per ogni italiano, deputati e ministri compresi. L’agroalimentare italiano, che non è OGM Free, finirebbe in ginocchio senza queste importazioni. E come mai non è scritto in etichetta del mio parmigiano, ad esempio, che le vacche sono state alimentate con mangimi contenenti OGM? La legislazione Europea non prevede che venga segnalato l’uso di OGM come mangime animale, forse per paura di danneggiare commercialmente i propri prodotti. Se un prodotto alimentare contiene OGM deve essere segnalato in etichetta? Sì. La normativa europea dice che \"Tutti i prodotti destinati all'alimentazione dell'uomo o degli animali, ivi compresi quelli direttamente destinati alla trasformazione, sono soggetti all’obbligo di etichettatura quando contengono OGM o sono da essi costituiti od ottenuti. Solo le tracce di OGM possono essere esenti da tale obbligo se queste non superano la soglia dello 0,9 % e se la loro presenza è involontaria e tecnicamente inevitabile.\" Ho letto sul web invece che i prodotti che contengono OGM non sono etichettati! Questo accade negli USA, dove proprio per questo è in atto uno scontro politico tra chi vuole l'etichettatura e chi non la vuole. Qui in Europa l'etichettatura di un prodotto che contiene OGM (mais o soia ad esempio) è obbligatoria. Non così invece se nella filiera è stato usato un OGM, ad esempio come mangime. Su cosa verte allora la controversia? Verte sulla possibilità di coltivazione di questi prodotti. Sono solo due gli OGM ammessi alla coltivazione in Europa: il mais MON810 resistente ad alcuni insetti, che necessita di minori pesticidi, e Amflora, una patata per uso industriale. La patata nel frattempo è stata ritirata dal mercato. I favorevoli alla coltivazione sostengono che sia illogico importare questi prodotti dall’estero (da Argentina, Brasile e USA soprattutto) e impedire ai nostri agricoltori di coltivarli qui accorciando la filiera. Alcuni dicono anche che il mais OGM è più sano di quello convenzionale, per non parlare di quello biologico, perché meno contaminato da micotossine, e che comunque in confronto al mais convenzionale, che ha bisogno di essere trattato con pesticidi, questo mais ha un impatto ambientale minore. I contrari invece ritengono di poter trarre un vantaggio commerciale nel dichiararsi OGM free (vantaggio per altro tutto da dimostrare), anche se come detto noi importiamo OGM. Però non lo dobbiamo dichiarare in etichetta. In più solitamente accampano ipotetici danni ambientali o tirano in ballo, genericamente, la biodiversità. Senza mai entrare nel merito o mettere le cose nel giusto contesto, confrontandosi quindi con il mais convenzionale spruzzato di insetticidi. Qual è lo status legale del mais MON810? Il mais MON810 è stato autorizzato nel 1998 dalla Commissione Europea. Tutte le autorizzazioni devono essere rinnovate dopo 10 anni. Allo scadere dell’autorizzazione la Monsanto ha presentato richiesta di rinnovo ma a causa dello stallo di cui parlavo prima l’autorizzazione non è stata concessa, ma non è neanche stata negata. Uno stallo. Poiché è un prodotto esistente autorizzato in precedenza la sua commercializzazione è però permessa dalla normativa. Uno stato può vietare l’uso di un OGM approvato in Europa? Come ricorda la sentenza del TAR, la Direttiva 2001/18/CE stabilisce (art.22) come principio generale che “gli Stati membri non possono vietare, limitare o impedire l'immissione in commercio di OGM conformi ai requisiti fissati a livello comunitario”. Quindi per esempio non è possibile, con la normativa attuale, per un paese dichiararsi OGM-Free. Lo ha ribadito la sentenza del 6 settembre 2012 della IV sezione della Corte di Giustizia Europea: “allo stato attuale del diritto dell’Unione, uno Stato membro non è libero di subordinare a un’autorizzazione nazionale, fondata su considerazioni di tutela della salute o dell’ambiente, la coltivazione di OGM autorizzati in virtù del regolamento n. 1829/2003 ed iscritti nel catalogo comune in applicazione della direttiva 2002/53” È possibile però (art. 23) “limitare temporaneamente o vietare l'uso e la vendita sul proprio territorio di un OGM, qualora sulla base di nuove informazioni, vi siano fondati motivi di rischio per la salute umana o l'ambiente” Che cos’è la “clausola di salvaguardia” che molti invocano? È, appunto, lo strumento normativo a disposizione degli stati membri per vietare uno specifico OGM sul proprio territorio. È l’articolo 23 della Direttiva: “Qualora uno Stato membro, sulla base di nuove o ulteriori informazioni divenute disponibili dopo la data dell'autorizzazione e che riguardino la valutazione di rischi ambientali o una nuova valutazione delle informazioni esistenti basata su nuove o supplementari conoscenze scientifiche, abbia fondati motivi di ritenere che un OGM come tale o contenuto in un prodotto debitamente notificato e autorizzato per iscritto in base alla presente direttiva rappresenti un rischio per la salute umana o l'ambiente, può temporaneamente limitarne o vietarne l'uso o la vendita sul proprio territorio” La legislazione europea stabilisce quindi che uno Stato membro, se ha fondati motivi di considerare che un OGM che ha ottenuto un'autorizzazione di immissione in commercio costituisca un rischio per la salute umana o l'ambiente, può temporaneamente limitarne o vietarne l'uso o la vendita sul suo territorio. Tuttavia, non basta genericamente dire “potrebbe succedere che…”: è necessario produrre studi scientifici specifici per dimostrare dei nuovi rischi che non siano stati già considerati in precedenza, quando l’autorizzazione è stata concessa. Quindi non basta appellarsi genericamente alla “difesa della biodiversità” o cose del genere, come spesso leggiamo. Si deve dimostrare che esiste un pericolo reale in uno specifico contesto. Le prove scientifiche da allegare alla richiesta di applicazione della clausola di salvaguardia vengono vagliate e giudicate dall’EFSA. Tutti dossier ricevuti dall’EFSA fino ad ora sono stati ritenuti non motivati scientificamente. Anche su questo la Corte di Giustizia, sezione IV, nella sentenza dell’8 settembre 2011 è chiara: “Questo rischio deve essere constatato sulla base di nuovi elementi fondati su dati scientifici attendibili. Infatti, misure di tutela adottate in forza dell’art. 34 del regolamento n. 1829/2003 non possono essere validamente motivate con un approccio puramente ipotetico del rischio, fondato su semplici supposizioni non ancora accertate scientificamente. Al contrario, siffatte misure di tutela, nonostante il loro carattere provvisorio e ancorché rivestano un carattere preventivo, possono essere adottate solamente se fondate su una valutazione dei rischi quanto più possibile completa tenuto conto delle circostanze specifiche del caso di specie, che dimostrino che tali misure sono necessarie.” Che tipo di motivazioni possono essere accettate? Solo motivazioni scientificamente provate che riguardino esclusivamente la salute umana e l’ambiente. Non basta, come ricorda la Corte, una ipotetica possibilità ma deve essere individuato, con studi scientifici seri, il rischio preciso. Nessuna delle motivazioni fino ad ora portate dai paesi contrari è resistita al vaglio scientifico dell’EFSA e delle altre istituzioni scientifiche. Il che non stupisce perché spesso vengono portati a supporto di una richiesta di divieto studi scientificamente scadenti, o screditati, (come gli articoli di Seralini), o puramente ipotetici, e usati solo come “copertura”, perché la legislazione non prevede che si possano vietare gli OGM per motivi economici, politici o sociali. In altre parole, si cerca una scusa “scientifica”, anche se non sta in piedi, perché non si possono utilizzare le vere ragioni dell’opposizione, che sono sociali, politiche ed economiche. La clausola di salvaguardia riguarda anche aspetti economici? No. Gli unici motivi per cui è possibile vietare per un tempo limitato uno specifico ogm sono rischi dimostrati per la salute umana o per l’ambiente. Gli aspetti economici non sono contemplati. La normativa esistente non ammette alcuna possibilità di vietare un OGM in base a motivazioni economiche o politiche. In cosa consiste la coesistenza? Nella UE vige il principio che ogni tipo di agricoltura deve essere permessa “Nell'Unione europea non deve essere esclusa alcuna forma di agricoltura, convenzionale, biologica o che si avvale di OGM.” (raccomandazione http://eur-lex.europa.eu/LexUriServ/LexUriServ.do?uri=OJ:L:2003:189:0036:0047:IT:PDF )” Ogni agricoltore deve poter scegliere tra produzione tradizionale, biologica o geneticamente modificata, nel rispetto degli obblighi di legge in fatto di etichettatura e di purezza. La Commissione ha affidato agli Stati membri, il compito di elaborare e attuare misure di gestione della coesistenza. In pratica? Ad esempio stabilendo quanti metri deve distare un campo di mais OGM da uno convenzionale. Ovviamente sono stati fatti studi al riguardo e bastano 100-200 metri per evitare contaminazioni nel caso del mais. Sono misure che già si utilizzano per la produzione di semi convenzionali certificati in cui si devono evitare impollinazioni. O ad esempio per separare il mais bianco dal mais giallo. È bene ricordare che ogni OGM è un caso a sé. Per alcune colture (il riso ogm ad esempio, se venisse coltivato) basterebbero una decina di metri, per altre (la colza ad esempio) potrebbero essere necessari anche più di 1000 metri. (vedi http://ipts.jrc.ec.europa.eu/publications/pub.cfm?id=1345 ) Ma quindi che c’entra il Ministro della Salute?  Niente. C’entrerebbe se si dicesse “Il mais OGM è dannoso per la salute, ecco le prove. Lo blocchiamo”. Ma, a parte che queste prove non esistono, ovviamente in un caso del genere si dovrebbero bloccare le importazioni. Cosa che nessuno si è mai sognato di fare. Il Ministro Lorenzin, riferendosi al caso Stamina, ha detto di voler lasciare “parlare la scienza”. Dovrebbe fare la stessa cosa anche in questo caso. E il ministero dell’ambiente?  Anche lui niente. A meno, come sopra, di dimostrare che esistono fondati rischi per l’ambiente. Guarda caso per il mais in questione è addirittura vero il contrario, perché è ormai dimostrato un beneficio per l’ambiente perché si utilizzano meno insetticidi, e il mais OGM è più sano di quello convenzionale o biologico, meno contaminato da micotossine, quelle sì sicuramente dannose per la salute. E perché in Italia le regioni non hanno mai adottato misure di coesistenza? Di fatto adottare misure di coesistenza significa autorizzare la coltivazione sul territorio, degli OGM. Le regioni furbescamente pensavano di poter usare la mancanza di queste misure come scusa per vietare la coltivazione di  OGM indefinitamente. Ma varie sentenze, anche in sede Europea, hanno stabilito che la mancanza di regole di coesistenza non è un motivo valido per vietare un ogm approvato. In altre parole “non le avete fatte? Cavoli vostri!”. La motivazione razionale è che queste regole sono comunque volontarie e quindi, non essendoci l’obbligo dei vari paesi a vararle, la loro mancanza non può essere usata per vietare un OGM Ok, allora le facciamo e imponiamo una distanza di 100 km da un campo vicino, vietando di fatto gli OGM?  No, neanche questo è possibile. Le misure devono essere proporzionate. La coesistenza, come dice il nome, deve permettere agli agricoltori di scegliere tra produzione tradizionale, biologica o geneticamente modificata, nel rispetto degli obblighi di legge in fatto di etichettatura e di purezza. La Commissione ha affidato agli Stati membri il compito di elaborare e attuare misure di gestione della coesistenza delle colture geneticamente modificate, tradizionali e biologiche. La normativa sottolinea la necessità di definire una strategia di coesistenza in modo trasparente, sulla base di prove scientifiche e in cooperazione con tutte le parti interessate. Si fa riferimento all'esperienza acquisita con le pratiche di segregazione esistenti (ad esempio nella produzione di sementi certificate) e afferma l’esigenza di assicurare un giusto equilibrio tra gli interessi degli agricoltori dei vari tipi di produzione. In altre parole è vietato favorire, ad esempio, l’agricoltura biologica a discapito di quella transgenica. Le misure destinate a garantire la coesistenza, secondo questi orientamenti, devono essere efficaci ed economicamente efficienti, senza andare oltre quanto è necessario per rispettare le soglie europee per l'etichettatura degli OGM e devono adeguarsi alla specificità dei diversi tipi di colture, dato che il rischio di commistione varia notevolmente da una coltura all'altra: per alcune colture il rischio è elevato (ad es. per la colza), per altre è piuttosto basso (ad es. per le patate). Ma i campi coltivati italiani sono molto piccoli, la coesistenza è impossibile 100 metri di distanza tra un campo di mais e l’altro possono sembrare tanti nel contesto italiano. Nulla vieta però che molti agricoltori si accordino, e i maiscoltori vogliono seminare il mais OGM. Quindi di fatto varare norme di coesistenza “ragionevoli” vuol dire dare il via libera legale al mais OGM. Ma allora non c’è modo di vietare legalmente gli ogm?  No. Non esiste il diritto di vietare gli OGM su tutto il territorio. C’è invece la libertà (non certo un obbligo) per gli agricoltori di coltivarli. Ma che democrazia è se la maggioranza contraria non può vietare gli OGM?  La maggioranza deve essere rispettosa dei principi di libertà economica, anche se mi rendo conto che in un paese come l’Italia i principi liberali non abbiano mai attecchito. Nessuno è obbligato a seminare OGM. Le organizzazioni che si oppongono in realtà hanno una notevole paura di concedere la libertà di scelta agli agricoltori. E come ho fatto notare i maiscoltori vogliono coltivarlo. E non vorrei dover spiegare ai ministri che il mais ogm non può “rendere ogm” una coltivazione di pomodori lì a fianco. A tutti gli effetti invocare la democrazia per vietare gli OGM è come invocarla per voler vietare la coltivazione di broccoli o melanzane. Ha la stessa base giuridica: zero.  I comuni possono vietare gli OGM come dice il Movimento 5Stelle? Ovviamente no. È una delle tante bufale. L’unico soggetto titolato a vietare gli OGM è lo Stato. Non le regioni con la coesistenza e men che meno i comuni. E lo Stato lo può fare solamente invocando la clausola di salvaguardia, che non coinvolge aspetti di coesistenza ma solo di salute umana e impatto ambientale. Ok. Allora lasciamo che gli agricoltori li seminino, e aspettiamo il disastro! Non ci saranno i disastri paventati dalle solite organizzazioni. Da molto tempo in Spagna si coltiva mais OGM e coesiste con le coltivazioni convenzionali. Il 30% circa del mais in Spagna è OGM. Lo coltivano liberamente solo quegli agricoltori che hanno problemi gravi di piralide e non vogliono spargere insetticidi. Non vi è stato alcun collasso della produzione agricola, nessuna tragedia sui prodotti di punta. Il famoso prosciutto Patanegra continua a essere apprezzato. Niente drammi. Quindi invocare disastri è solo fumo negli occhi. Ma il mais ogm può “contaminare” le altre colture?  Può impollinare solo quelle sessualmente compatibili ovviamente, e cioè SOLO mais. Sono piante come le altre, mica virus   L'uso del termine \"contaminazione\" fa parte di una precisa strategia di comunicazione volta a suscitare reazioni emotive negative. È bene anche ricordare che in Europa non esiste alcuna pianta selvatica che si possa incrociare con il mais quindi è inutile tirare in ballo problemi di biodiversità. Chi si è opposto al decreto De Girolamo-Orlando-Lorenzin del 12 Luglio 2013? Il signor Silvano Dalla Libera. Si sono aggiunti l’associazione “Luca Coscioni” (nota per le sue battaglie sulla libertà di ricerca) e l’Associazione Italiana Maiscoltori. Si sente spesso dire che “gli agricoltori italiani sono contro gli OGM” ma non è per nulla vero. L’unico OGM seminabile in Italia è il mais e non a caso l’Associazione Italiana Maiscoltori è favorevole. Ai Ministri, nella difesa del decreto, si è affiancata Greenpeace. E la legge della Regione Friuli n.5 del 28 marzo 2014? La legge, volta a bloccare a livello regionale la semina di mais OGM “ha disposto che la coltivazione di mais geneticamente modificato è vietata fino all'approvazione definitiva delle predette misure di coesistenza e comunque per un periodo non superiore a dodici mesi dall'entrata in vigore delle suddetta legge.” Ancora una volta, c’è chi ritiene questa legge illegittima perché in contrasto con la normativa comunitaria. Il TAR del Lazio non è entrato nel merito perché questo esulava dall’esame del ricorso contro il decreto. Perché il TAR ha rigettato il ricorso contro il decreto che vietava la coltivazione di OGM? L’argomento principale è questo. Dopo aver richiamato le sentenze e la normativa Europea che ho citato sopra, e aver confermato che uno stato non può vietare un ogm approvato in sede europea, prende in considerazione lo status del MON810. Il mais MON810 come abbiamo detto è in attesa da 7 anni del rinnovo dell’autorizzazione. Nel frattempo i criteri per concedere l’autorizzazione si sono fatti più stringenti, stante anche un riesame dell’EFSA delle procedure e delle richieste dell’impatto ambientale, quindi il TAR sostiene che “il diffondersi di culture di MAIS transgenico sulla base di un'autorizzazione risalente nel tempo, la quale non poteva tener conto di una normativa successiva più restrittiva nonchè delle problematiche connesse ai rischi ambientali successivamente emerse ed avvalorate dagli studi richiamati nel contestato decreto, le quali avevano in sostanza precluso alla Commissione Europea di procedere al rinnovo della citata autorizzazione, poteva rappresentare un situazione di concreto pericolo tale da giustificare l'adozione del suddetto decreto” Non essendo un giurista non entro nel merito. Faccio però notare che il punto b1 della sentenza b1) sono state evidenziate le conseguenze negative per l'ambiente derivante dalla diffusione della coltura del mais MON 810; non ha senso. I rischi si confrontano sempre ad altri rischi. Ultimamente giudici e magistrati, su vari temi (dal caso Stamina ai vaccini all’autismo ai terremoti) hanno dimostrato di essere completamente incapaci di recepire il consenso scientifico rispetto a vari temi. Il TAR comunque si rifiuta di entrare nel merito delle contestazioni delle valutazioni tecniche sul presunto rischio ambientale perché non sono di sua competenza. Visto che l’Italia non ha chiesto l'applicazione della clausola di salvaguardia, su che basi il TAR ha ritenuto valido il decreto? Il TAR sostiene che “il decreto in questione non ha vietato tout court la coltivazione del Mais geneticamente modificato, ma si è limitato a disporre una sorta di moratoria, peraltro circoscritta nel limite temporale massimo” Il decreto “ha una durata massima temporale che in ogni caso può essere ulteriormente ridotta se la Commissione Europea, cui compete in via esclusiva la valutazione in ordine ai rischi conseguenti alla coltivazione del mais MON 810, non confermi ai sensi dell'art.54 del Regolamento 178/2002 la contestata moratoria” Cioè, il divieto in realtà non è un divieto, visto che ha una scadenza, e la Commissione Europea in ogni caso ha il potere di far togliere la moratoria, se vuole. Ma per ora resta. Ho letto sul web che è una \"Sentenza storica: il TAR ha detto NO agli OGM in Italia\". No. Il TAR ha semplicemente detto che secondo lui non ci sono gli estremi per annullare il decreto che istituiva una moratoria temporanea alla semina. Ma Fidenato e Dalla Libera sono gli unici che seminano OGM in Italia? No. è un segreto di pulcinella che in molti campi del Nord Italia, dal Piemonte sino al Friuli, già oggi il mais ogm, liberamente acquistabile sul mercato sementiero, è seminato e coltivato in silenzio, e poi dato da mangiare agli animali. L’alternativa, più costosa, sarebbe quella di acquistare mais (ogm comunque) dall’estero. Ma gli agricoltori che seminano OGM commettono reato? Non è chiaro, data  la situazione normativa ormai intricatissima. Il TAR ha ribadito che il decreto del governo non impone un divieto, perché in contrasto con le norme europee, ma una \"sorta di moratoria\" temporanea. Però non sono previste sanzioni per chi semina mais OGM. L'agricoltore Stefano Midun, come probabilmente molti altri, ha seminato mais OGM. Denunciato per il fatto è stato assolto dal tribunale di Udine perché \"il fatto non è previsto dalla legge come reato\". Non è dato sapere in questo momento quanti agricoltori, confidando sul fatto che Midun è stato assolto e che non sono previste sanzioni per chi semina mais OGM, abbiano già seminato il MON810.  C’è una trattativa a Bruxelles per concedere ai singoli stati di vietare gli OGM a livello nazionale? Sì. La situazione di stallo sta danneggiando l’Europa: già alcuni centri di ricerche, come quello della BASF, vista l’incertezza legislativa hanno fatto le valigie per trasferirsi in USA. Il compromesso che si sta cercando è questo: l’approvazione rimane comunque a livello Europeo, su basi strettamente scientifiche, ma verrebbe data ai governi nazionali la possibilità esplicita di vietare gli OGM anche con considerazioni di tipo sociale ed economico. In pratica i paesi favorevoli si sono scocciati del continuo veto da parte dei contrari e vogliono andare avanti da soli. Con questo compromesso i paesi favorevoli sperano che i contrari non mettano più i bastoni fra le ruote opponendo motivazioni scientificamente infondate. Chi è contrario a questo accordo? Le multinazionali, che non vogliono venga data la possibilità ai singoli stati di vietare un OGM dopo che è stato approvato in sede Europea (tra l’altro che questo si possa legalmente fare è ancora dibattuto, perché potrebbe violare le regole del WTO per il libero commercio dei prodotti). Anche le organizzazioni di attivisti anti-OGM, come Greenpeace, sono contrarie, perché la loro azione di lobby, molto efficace a livello delle istituzioni europee, da cui ricevono anche ampi finanziamenti, verrebbe molto diluita dovendo opporsi anche nei singoli stati, sapendo benissimo che in alcuni paesi si darebbe il via libera agli OGM senza problemi. Sono poi contrari alcuni paesi, come la Spagna, che vedono in questo accordo un indebolimento del mercato unico europeo: se i semi sono una merce come le altre come è possibile vietarne il libero commercio tra stato e stato? Chi è favorevole? Alcuni paesi come la Danimarca, la Svezia o la repubblica Ceca che vogliono procedere sulla via delle biotecnologie agrarie senza che i paesi contrari, come l’Italia fino a ieri, blocchino i loro piani. Anche la Gran Bretagna ha ultimamente manifestato interesse per alcune piante OGM, come la barbabietola da zucchero, già utilizzata in USA, o il frumento. In pratica per i paesi contrari agli ogm non cambierebbe nulla, se non che non si dovrebbero più inventare scuse per vietare localmente quello che è permesso a livello UE. La famosa Europa \"a due velocità\" insomma: i paesi che fanno innovazione da una parte, quelli ancorati alla strenua difesa della \"tradizione\" dall'altra. E l’Italia?  L’italia è stata sempre contraria a questa “liberalizzazione”, perché di fatto rappresenterebbe il via libera in Europa, ma ultimamente ha cambiato posizione, accettando l’idea che chi vuole bloccarli a livello nazionale possa farlo, e chi vuole andare avanti lo faccia senza intralci da parte degli altri. Tutto questo viene “propagandato” come una “vittoria” del fronte contrario agli OGM ma è proprio il contrario, in un contesto Europeo. E la ricerca? Nessun paese Europeo tranne l’Italia ha bloccato la ricerca, anche in campo aperto, in questo campo riconosciuto come strategico dall’Europa. La ricerca pubblica italiana, prima del blocco decretato da Pecoraro Scanio, era all’avanguardia nello sviluppo di OGM italiani pensati per l’agricoltura italiana. Molti sono già pronti nei laboratori delle università italiane. (I pioppi OGM italiani sono in questo momento piantati e rigogliosi in foreste cinesi ad esempio). Ci sono viti, olivi, pomodori, melanzane, kiwi, mele, etc. tutti pensati per risolvere specifici problemi italiani. È inutile negare che uno dei problemi principali all’accettazione sociale di queste tecnologie sia il grande peso che hanno le multinazionali in questo campo. La ricerca pubblica auspicata (a parole) da tutti però potrebbe efficacemente agire da contrappeso rispetto al potere di influenza delle multinazionali del biotech. Quindi esiste una ricerca pubblica sugli OGM?  Certamente! L’Europa era all’avanguardia. I primi OGM sono stati fatti in Europa e in istituzioni pubbliche. Ma “la scienza è divisa?” come sostengono alcuni? Sì, certo. Ma vediamo come. Questo è un “trucco” usato in Italia in tutti i campi dove un tema scientifico è stato politicizzato. Dalla fecondazione assistita alle cellule staminali, dal rischio sismico ai vaccini al riscaldamento globale agli OGM. Quando si parlava di cellule staminali adulte, contrapponendole a quelle embrionali, si vedevano in TV sempre e solo i soliti tue o tre scienziati che le sostenevano. La stessa cosa per gli scienziati “possibilisti” su Stamina. Sempre i soliti. E la stessa cosa accade da tempo per gli OGM: ci sono sempre i soliti quattro scienziati, portati in giro come Santa Rosa dalle organizzazioni No-OGM, e sono funzionali a far credere che “la scienza sia divisa 50%-50%”. In realtà la divisione è più spesso 9996 da una parte e 4 dall’altra. È anche colpa del maledetto vizio dei giornalisti di voler sempre riportare la tesi “pro” e quella “contro” anche su temi scientifici. Forse pensano di fare un favore al pluralismo, ma in realtà lo fanno solo alla cattiva informazione perché per ogni affermazione, per quanto bislacca, esiste almeno uno scienziato disposto a sostenerla, basta cercarlo. È un teorema. A volte pure premi Nobel. Basta cercare bene e si trovano scienziati che dicono che il fumo fa bene, che i vaccini causano l’autismo, che gli alieni sono tra noi e rapiscono le persone e che gli OGM fanno male. La realtà è che la scienza è una attività sociale condivisa, e conta l’opinione raggiunta dalla comunità scientifica su dati di fatto condivisi. E le comunità scientifiche parlano attraverso le loro società scientifiche, e non si contano più ormai i rapporti sugli OGM che queste ultime hanno pubblicato. Quanto tempo servirebbe per far ripartire la ricerca in Italia? Un minuto: il tempo della firma dei protocolli di ricerca in campo sugli OGM italiani, tenuti fermi nei cassetti da tutti i ministri fino ad ora. Chi sostiene che la ricerca non si debba fare in campo è di fatto un nemico della ricerca pubblica. Le multinazionali la ricerca in campo la fanno senza problemi nei paesi Europei dove questo è permesso. Martina sarà uguale a Zaia, Alemanno, Pecoraro Scanio e tutti gli altri? Temo di sì, ma mi piacerebbe essere smentito. L’Italia è un paese dove tutti si riempiono la bocca con la parola “ricerca”. Qui c’è l’occasione per distinguere i fanfaroni “tutto chiacchiere e distintivo” da chi invece parla seriamente. Si può far ripartire la ricerca pubblica italiana in un campo dove era all'avanguardia e dove una politica miope e di infimo livello l’ha bloccata per quindici anni. Basta volerlo. E adesso? E adesso niente. Palla al centro. Di nuovo. Il decreto scadrà nel gennaio 2015, a meno che la Commissione Europea lo consideri in contrasto con le normative UE e gli tagli le gambe prima (ma dubito). Così come scadrà la legge regionale del Friuli. Presumibilmente verranno emanate delle leggi regionali sulla coesistenza che cercheranno sicuramente di rendere impossibile coltivare il mais OGM, e queste leggi verranno impugnate presso la Corte di Giustizia, perché come ho spiegato le norme di coesistenza servono, appunto, a far coesistere. Normalmente la UE mal sopporta il presunto “genio” italiano nelle interpretazioni ad capocchiam della normativa, volte a ottenere il contrario di quello che la legge si prefigge. Nel frattempo chi continuava a seminare di nascosto mais OGM continuerà a farlo (non è che sono tutti come Fidenato o Dalla Libera che lo annunciano apertamente sul web) E i Ministri? Sono un sognatore. Non leggeranno di certo questo blog. La “politica” legge il Corriere o La Repubblica, legge \"la carta\", mica Le Scienze online e un blog di provincia come questo tra la via Emilia e il West. Mi rimarrà solamente la soddisfazione, durante EXPO2015, di far sapere a tutto il mondo che il Made in Italy è fatto on OGM importati. Altro che Italia OGM-free. E tutto il mondo penserà “i soliti furbastri questi italiani” Dario Bressanini P.S. I troll non sono ben visti da queste parti. Siete pregati nella discussione di rimanere in tema (la normativa e gli aspetti legali degli OGM). Se volete discutere aspetti che non sono trattati qui potete andare negli altri articoli dedicati agli OGM. Qui si cerca di mantenere alto il livello della discussione entrando sempre nel merito e documentando le proprie affermazioni. Se intervenite citando a sostegno delle vostre opinioni siti senza alcuna validità scientifica come disinformazione, informazioneXresistere o simili, oppure articoli scientificamente screditati dalla comunità scientifica internazionale (come quelli di Seralini) non aspettatevi una risposta. Non una seria comunque. E non da me in ogni caso. Potete andare a leggere i commenti ai vecchi articoli per capire perché non sono considerati accettabili in una discussione scientifica seria. Perdonate, ma non possiamo tutte le volte ripartire da zero nella discussione per chi capita qua per la prima volta mettendo un link privo di valore pensando di aver sganciato l'arma atomica, ottenendo invece derisione o silenzio." },
    { "title": "Su un certo videogiornalismo", "text": "Si dice che una immagine sia meglio di mille parole. E un video è forse meglio di mille immagini. Gustatevi questo meraviglioso trailer di Maccio Capatonda e chiedetevi se alcune \"inchieste\" che abbiamo spesso citato qui, dai servizi di Report a quelli delle Iene, ai film come \"Food Inc.\", \"Il mondo secondo Monsanto\", e così via, non usino tecniche comunicative e di montaggio simili per sostenere e \"dimostrare\" tesi precostituite decise in anticipo. Tutto il contrario di come invece funziona la scienza dove le conclusioni si tirano alla fine. Buona visione.  Michele Muro in \"Fernet 9°/11°\", un film che non ve la darà a bere. Dario Bressanini" },
    { "title": "Emissioni da microonde (2)", "text": "Oggi parliamo dell’emissione delle microonde dall’odiato/amato apparecchio. Le grandi superfici metalliche riflettono le microonde quasi perfettamente. Queste quindi rimbalzano sulle pareti interne metalliche dell’apparecchio e non possono uscire. Notate che ho scritto grandi superfici. Piccoli pezzi di metallo possono diventare molto caldi, a causa delle correnti elettriche che si generano al loro interno, e anche innescare archi elettrici e scintille. Ecco perché si consiglia di non mettere nel microonde del metallo a meno che sia espressamente pensato per l’elettrodomestico. Ma vedremo in un prossimo articolo cosa non fare con un microonde. Lo sportello d’apertura se notate è di vetro contenente una maglia metallica bucherellata. È fatto così per permetterci di vedere all’interno. Ma le microonde non escono? No: all’interno del forno le microonde hanno tipicamente una lunghezza d’onda di  circa 12 cm per cui buchi di pochi millimetri non permettono alle microonde di sfuggire, se non in piccolissima parte. In altre parole le microonde non “vedono” i buchi e per loro è come se ci fosse una parete metallica quasi perfettamente riflettente. Ho detto “quasi”: poiché la schermatura non è totale una piccola parte delle microonde può sfuggire. Tuttavia esistono regolamenti molto stringenti sulla quantità di microonde che possono uscire da un forno, soprattutto dal portello di apertura. Il limite ammesso è di 5 mW/ cm2 a 5 cm dalla superficie e tipicamente si ritrovano valori 10 o 100 volte più piccoli del limite ammesso. Allontanandosi dal forno le microonde rapidamente si riducono a livelli estremamente bassi e quindi non c’è da avere alcun timore. Ricordiamo anche che le microonde sono utilizzate dagli apparati Wi-Fi e dai telefoni cellulari che, a differenza di un microonde che funziona solitamente per pochi secondi o minuti, sono costantemente in funzione, anche se a potenze più basse e non sufficienti a preparare dei popcorn (non avrete creduto a quel video virale che mostrava dei chicchi di mais scoppiare davanti a dei telefoni cellulari, vero?   ) I telefoni cellulari sono molto sensibili, dovendo riuscire a catturare microonde di bassa potenza da centraline molto lontane, e si possono utilizzare per mostrare come lo sportello di un microonde lasci passare un poco le microonde. Potete fare questo esperimento: mettete nel microonde SPENTO, ma chiuso, il cellulare e fatelo squillare. Ripeto: SPENTO, altrimenti butterete via il vostro cellulare.  A volte sul web complottistico/allarmista questo fatto viene erroneamente portato come “prova” che il microonde possa fare danni. In realtà come ho spiegato gli apparecchi rispettano tutte le norme di sicurezza e le microonde che escono non possono causare problemi di sorta. Provate a cuocere un uovo tenendolo fuori dal microonde se ci riuscite! Se anche lo sportello fosse di metallo il cellulare non squillerebbe. Se volete fare uno scherzo a qualcuno nascondendogli il cellulare (acceso) in modo che non riesca a farlo squillare mettetelo in una pentola di metallo con il coperchio anch’esso di metallo. Se posiziono il mio cellulare sul fondo di una pentola il segnale è ancora presente  ma se lo chiudo con un coperchio di metallo e lo lascio chiuso per una decina di secondi, quando lo tolgo il cellulare ha perso ogni segnale.  Domande e risposte “Ok, mi hai convinto, l’apparecchio è schermato e non corro pericoli, ma quando apro lo sportello? Che succede? Le microonde non escono?” No, il magnetron si spegne automaticamente e le onde si riducono a un millesimo dopo 4 milionesimi di secondo. E neanche Flash è in grado di aprire lo sportello così velocemente. “Ma è vero che devo aspettare un po’ prima di mangiare qualche cosa scaldato o cotto al microonde per permettere alle onde di andare via?”. No. Gli alimenti riscaldati o cotti con il microonde non le “trattengono” in alcun modo e non sono in grado di riemetterle. Nel cibo l’energia delle microonde assorbita viene convertita in calore praticamente istantaneamente. “Perché il ghiaccio nel microonde non si scioglie velocemente?” L’acqua liquida si scalda perché, come abbiamo spiegato la volta scorsa, le sue molecole polari vengono messe in rapida oscillazione dal campo elettromagnetico generato dalle microonde. Non riuscendo a ruotare completamente, per l’impedimento dovuto alla presenza di altre molecole vicine, il movimento si trasferisce per “attrito” alle molecole circostanti scaldandole. Il ghiaccio non assorbe le microonde poiché le molecole d’acqua sono mantenute in posizioni fisse nel reticolo cristallino. Le microonde quindi penetrano senza essere assorbite. “Ma allora come funziona il defrost? E comunque il ghiaccio si scioglie. Lentamente ma si scioglie” Con la funzione defrost il microonde viene acceso per pochissimi secondi e poi spento, ciclicamente. Nel periodo in cui è acceso le  microonde scaldano il velo d’acqua presente sulla superficie, mentre nel periodo in cui è spento il calore assorbito dal velo d’acqua si trasferisce lentamente al ghiaccio sciogliendolo parzialmente. All’accensione successiva ci sarà un po’ più di acqua sulla superficie disponibile ad assorbire microonde e così via. Ecco perché il ghiaccio lentamente si scioglie. Alla prossima con altri esperimenti. La prima puntata di questa serie la trovate qui. Dario Bressanini" },
    { "title": "I vaccini nel Cialtronevo", "text": "Sfogliando le mie collezioni di vecchi fumetti ho trovato degli inserti dedicati alla campagna contro la poliomielite che vi voglio mostrare. La poliomielite è una malattia virale che attacca le cellule nervose e a volte il sistema nervoso centrale che può causare la paralisi o addirittura la morte. Nella maggior parte dei casi una persona in salute sopravvive alla poliomielite senza problemi, ma in circa l’1% dei malati l’infezione ha esiti terribili. Ci sono evidenze, in reperti egizi, che la paralisi da polio fosse già conosciuta nel 1000 AC. Raccontano Rino Rappuoli e Lisa Vozza nel libro “I vaccini dell’era globale” Dal 1900 sono documentate varie epidemie di polio in tutto il mondo, spesso ognuna più forte delle precedenti. La malattia colpiva soprattutto i bambini e i ragazzi, ma anche adulti, come Franklin Delano Roosevelt, futuro presidente americano in carrozzella. Il 1916 la polio colpisce violentemente New York: Negli USA sono riportati 17.000 colpiti da poliomielite nel 1931, 10.000 nel 1935, 25.000 nel 1946, 42.000 nel 1949 (vengono conteggiati solo i casi fatali o di paralisi). Nel 1952 dilaga negli Stati Uniti la peggior epidemia di poliomielite fino ad allora, con più di 57.000 persone colpite. Migliaia di persone nel mondo rimangono paralizzate. Questo inserto tratto da Superboy 21 (1952), è parte della campagna di sensibilizzazione verso i giovani e i loro genitori per arginare un poco la terribile epidemia. Cliccate sull'immagine, leggete e rabbrividite al pensiero di come si viveva all'epoca, quando si doveva diffidare di un nuovo amico perché non si sapeva se era portatore di polio o meno.  Era purtroppo frequente in quel periodo vedere ragazzi in giro con le stampelle o in carrozzella, colpiti dalla paralisi infantile, come testimonia questo inserto tratto da Superboy 28 (1953).  Nel 1947 il Dr. Jonas Salk iniziò le sue ricerche per trovare un vaccino contro la poliomielite al Virus Research Lab all'Università di Pittsburgh. Ben presto si scoprì che i 125 diversi tipi di virus della polio che erano stati isolati ricadevano in tre grandi gruppi. Un vaccino doveva quindi necessariamente proteggere da tutti e tre i gruppi di virus. Una tappa fondamentale verso lo sviluppo di un vaccino efficace venne nel 1948 quando John F. Enders, Thomas H. Weller, e Fredrick C. Robbins scoprirono il modo per far riprodurre il virus in una coltura di tessuto animale, senza la necessità di utilizzare un intero organismo, come un embrione di pollo. Questa scoperta fruttò ai tre ricercatori di Harvard il premio Nobel per la medicina del 1954. Salk nel 1952 ha pronto un vaccino sperimentale, testato su se stesso, la moglie, i suoi figli e su alcuni bambini che avevano già contratto la poliomielite.Nel 1953 Salk pubblica le sue ricerche sul Journal of the American Medical Association.A fianco vedete un inserto della NFIP, la National Foundation for Infantile Paralysis, tratto da Superboy 28 del 1953. Recita \"Un vaccino non è pronto per il 1953, ma c'è speranza per il futuro\"Nel 1954 il vaccino viene sperimentato, con il più grande programma di test su larga scala mai effettuato. Circa 1.8 milioni di bambini americani, canadesi e finlandesi tra i 6 e i 9 anni presero parte all'esperimento voluto dal NFIP: il test fu condotto utilizzando per la prima volta, su un vaccino, la procedura in doppio cieco: ad un gruppo di bambini (per la precisione 422.743) fu somministrato il vaccino, ad un secondo gruppo (201.229) un inefficace placebo, dell’acqua salata, e i restanti vennero utilizzati come gruppo di controllo, senza inoculazione. Nè i piccoli pazienti nè i ricercatori sapevano chi aveva ricevuto il vaccino e chi il placebo. Questo è un punto di fondamentale importanza per la verifica sperimentale di un farmaco perché i fatti mostrano, anche se ancora non ne comprendiamo il meccanismo, che una persona che crede di essere curata, anche se gli viene data a sua insaputa della semplice acqua, ha delle probabilità maggiori di guarire rispetto a chi invece non prende nulla consapevolmente. Per verificare l’efficacia di un farmaco quindi è necessario \"sottrarre\" l’effetto placebo. Vi erano dubbi sull’efficacia di questo vaccino, anche da parte di eminenti scienziati come Albert Sabin che avrebbe sviluppato negli anni seguenti un vaccino alternativo da somministrare per via orale. L’unico modo per dirimere la questione era effettuare un test su larga scala. Harry Weaver, il direttore delle ricerche del NFIP scrisse Può sembrare non etico somministrare un placebo, cioè qualche cosa che non ha quasi effetto e quindi lasciare quella parte di popolazione non protetta dall'infezione. Senza placebo (o come spesso si fa oggi, somministrando il miglior trattamento disponibile per una certa patologia) tuttavia si rischia di prendere degli abbagli e considerare efficace qualche cosa che non lo è. Commentava Salk in proposito I risultati preliminari erano notevoli: 60%-70% di copertura contro il virus di tipo 1 e 90% contro i tipi 2 e 3. La buona novella del vaccino in fase di test arriva anche su Superboy 36, del 1954 \"Si sta testando un vaccino sicuro e promettente, ma i risultati si sapranno solo nel 1955\" Il 12 aprile del 1955 il Dr. Thomas Francis, supervisore dell'esperimento di massa, annuncia che il vaccino di Salk era \"Sicuro, efficace e potente\". Il governo degli Stati Uniti autorizza il pomeriggio stesso la produzione su larga scala del vaccino, concedendo la licenza di produzione a cinque aziende: Eli Lilly, Parke-Davis, Wyeth, Pitman-Moore e Cutter. Due settimane dopo l’autorizzazione arriva la terribile notizia di cinque bambini californiani rimasti paralizzati dopo l’inoculazione del vaccino. Le vaccinazioni vennero fermate e il morale tornò a terra. Si scoprì però che i casi di malattia erano stati causati da due lotti di vaccino contaminato da virus vivo prodotti dai laboratori Cutter a Berkeley. I lotti contaminati hanno anche generato una epidemia locale di polio. Alla fine 164 persone rimasero paralizzate e 10 morirono. Fu uno dei peggiori disastri dell’industria farmaceutica americana. Furono subito adottati standard di produzione più elevati e le vaccinazioni ripresero. I 28.985 casi di polio riportati nel 1955 scesero a 14.647 nel 1956, e a 5894 nel 1957. A 396 nel 1963 e a 61 nel 1965.Nel 1959 ormai altri 90 paesi utilizzavano il vaccino di Salk che, dopo l’esperienza dell’incidente Cutter, era un vaccino molto sicuro. Questo vaccino è basato su del virus reso inattivo (insomma, ucciso, anche se tecnicamente un virus non è proprio “vivo”) mediante della formaldeide e viene indicato con IPV (Inactivated Polio Vaccine). Salk è stato il primo a dimostrare che un vaccino può funzionare utilizzando un virus inattivato. Qui sotto potete vedere un video con filmati dell'epoca   Nel 1957 Albert Bruce Sabin iniziò a sviluppare un vaccino alternativo, da somministrare per via orale e non più per inoculazione. Il vaccino venne testato in Unione Sovietica perché Sabin aveva bisogno di un paese dove nessuno era mai stato vaccinato. Venne adottato nel 1961 negli USA, nonostante qualche opposizione al \"vaccino comunista\". Il vaccino Sabin era più efficace del Salk, forniva una maggior protezione e per un periodo di tempo più lungo, ma comportava rischi maggiori. Il vaccino di Sabin infatti (OPV Oral Polio Vaccine), a differenza del Salk, era basato su un virus attenuato, indebolito in laboratorio in modo da non risultare più pericoloso ma in grado solo di stimolare le difese immunitarie dell’organismo. In alcuni casi però il virus poteva riprendere virulenza ricombinandosi, come solitamente fanno i virus, all’interno del corpo umano e ridiventare pericoloso causando la paralisi da vaccino, indicata con VAPP (Vaccine-Associated Paralytic Poliomyelitis). Succede molto raramente: le stime, per eventi così rari, non sono precise ma secondo il CDC siamo intorno ad un caso ogni 2.4 milioni di dosi, tenendo però presente che un ciclo di vaccinazione può richiedere più dosi. Raramente ma succede, e putroppo non è un evento prevedibile o da imputare ad una cattiva qualità del vaccino o alla azienda produttrice (a differenza dell’incidente Cutter). É purtroppo la tipica roulette del DNA: mutando e mutando ogni tanto si produce qualche cosa di pericoloso e non è possibile prevedere in quali soggetti un evento del genere può accadere. Proprio perché più efficace per combattere l’epidemia, il Sabin è stato il vaccino antipolio utilizzato dal 1963 sino quasi alla fine del secolo dagli USA e molti altri paesi del mondo, soppesando i costi, dei pochi sfortunati colpiti dalla paralisi da vaccino, con i benefici della grande maggioranza che veniva protetta dalla malattia.Nel 1994 la poliomielite viene dichiarata eradicata nelle americhe. Nel 2000 ormai, i pochi casi di polio che si verificavano in USA (8-10 per anno) erano non più dovuti alla circolazione del virus (anche se ogni tanto capita qualche persona infetta proveniente da paesi dove l’epidemia esiste ancora) ma al vaccino di Sabin, e quindi, non ritenendo più giustificabili i rischi, seppur piccoli, di contrarre la polio, si decise di ripassare al più sicuro vaccino di Salk (che, ricordate, contiene solo il virus inattivo e quindi non può causare paralisi)    Riporta il sito del Ministero della Salute: Notate come solo dopo le grandi campagne di vaccinazione di massa con il vaccino di Sabin, e il conseguente obbligo di vaccinazione, si riesce a eradicare la polio in Italia, con buona pace di chi sostiene che la polio è scomparsa solo per le “migliorate condizioni igieniche” (sic! Si trovano anche queste credenze sul web purtroppo, corroborate anche dai soliti affetti da sindrome complottistica da YouTube  e laureati alla Google University. Ma anche da medici e pediatri (!!!) Ogni tanto, confesso, mi piacerebbe che le Lauree fossero come la patente: da rinnovare periodicamente, e che si potessero ritirare a chi dica manifeste corbellerie. Purtroppo so benissimo che chi crede a quelle fantasie non cambia idea di fronte ad alcun tipo di evidenza scientifica perché le loro idee non sono basate sui fatti ma sul loro sistema di valori e di credenze)  Dopo la somministrazione del vaccino Sabin possono raramente insorgere, nel ricevente, paralisi vaccino-associate. Il rischio di poliomielite associata a vaccinazione (Vaccine-Associated Paralytic Poliomyelitis, VAPP, paralisi da vaccino) è tuttavia molto basso; i dati dell’OMS, indicano un caso per 600.000 bambini vaccinati con la prima dose, e un caso su 12.000.000 bambini vaccinati con le dosi successive. Nell’aprile del 2000, si è verificato in Italia un caso di VAPP in una bambina immunodeficiente di due anni. Nel periodo 1997-2001 in Italia sono stati riportati 7 casi di VAPP. In Italia, come successe in USA, una volta eradicato il virus si è passati, nel 2002, al più sicuro vaccino Salk, per non far correre rischi inutili ai bambini.Prima dell’introduzione della vaccinazione antipolio l’OMS stima che più di 600.000 bambini restavano paralizzati ogni anno. Ora la polio resiste ancora in poche nazioni, come la Nigeria e il Pakistan, e si spera di sconfiggerla una volta per tutte con le campagne di vaccinazione. I Test sui bambini Questo ha significato “testare” il vaccino per la polio: somministrarlo a centinaia di migliaia di bambini (tra l’altro la metodologia statistica del test ha suscitato controversie negli anni successivi). Questi test su larga scala su dei bambini sarebbero considerati inaccettabili oggi, così come su altri soggetti a rischio. Questo porta alla paradossale conseguenza che una grande parte dei farmaci sul mercato oggi non sono mai stati sperimentati sui bambini, o su altre categorie come le donne incinte ad esempio, anche perché lo si ritiene eticamente inaccettabile, e questo genera sospetti: “il farmaco X non è stato sperimentato sui bambini”. È come un serpente che si mangia la coda. La lunga opposizione ai vaccini I vaccini non possono mai essere sicuri al 100% perché nulla lo è purtroppo. Questo ha sempre creato delle opposizioni più o meno feroci. Nella seconda metà del ‘700 Edward Jenner inoculò per la prima volta nell’uomo del vaiolo vaccino cioè vaiolo di vacca (ecco l’origine del nomi vaccino e vaccinazione). Potete vedere una vignetta dell’epoca dove si mostrano le persone inoculate che si trasformano in vacche, segno della paura e dell’opposizione dell’epoca.  il virus del vaiolo di vacca era sufficientemente simile al virus del vaiolo umano da scatenare la risposta protettiva del sistema immunitario umano, ma sufficientemente benigno da non causare i tragici problemi del vaiolo umano. Negli anni ’50 del secolo scorso la fiducia nella scienza era molto alta (sicuramente molto più che adesso) e le vaccinazioni erano già state accettate da gran parte della popolazione. Addirittura la vaccinazione contro la polio veniva chiesta a gran voce, come abbiamo visto. I rischi di una mancata vaccinazione erano sotto gli occhi di tutti, ogni giorno. Nonostante questo e con il rischio di far contrarre la poliomielite ai propri bambini alcuni genitori si rifiutavano di vaccinare i figli. Questa è una vignetta vincitrice del premio pulitzer del 1957 (categoria Cartoons)  \"Wonder Why My Parents Didn't Give Me Salk Shots?\" “Mi chiedo perchè i miei genitori non mi abbiano dato le iniezioni Salk” Nel politicamente corretto moderno, dove ogni opinione è considerata “legittima” e dove ognuno “deve poter scegliere” (anche se spesso non si hanno gli strumenti culturali e informativi adeguati e si è preda di trasmissioni televisive di livello cialtronesco), una vignetta di questo impatto visivo ed emotivo dubito che troverebbe spazio sui giornali, con un bambino con le stampelle colpito dalla polio che guarda sconsolato i suoi compagni, presumibilmente vaccinati, che giocano per strada, incolpando i propri genitori e la loro “libertà di terapia”. La vaccinazione come solidarietà sociale La poliomielite oggi in Italia è scomparsa, proprio grazie alle grandi vaccinazioni di massa. Purtroppo i vaccini, come i farmaci, non sono esenti da effetti collaterali come spiegato. Se ne sente parlare spesso.  Alcuni presunti effetti collaterali sono stati da tempo smentiti. Ad esempio si è scoperto che lo strombazzato (sui media) legame tra vaccini e autismo era una bufala/truffa colossale: il Dr. Wakefield, che suggerì per primo il presunto legame, ha “taroccato” i dati. Wakefield era stato finanziato da un avvocato che voleva intentare causa alle aziende produttrici di vaccini, in modo da ottenere un risarcimento miliardario. Inutile dire che sul web e sui social networks queste bufale continueranno a girare chissà per quanti anni. E' stato dimostrato che non esiste alcuna correlazione tra vaccini e autismo. E riferendomi all'ennesimo servizio medical trash de Le Iene, se oggi mio figlio viene vaccinato e dopo qualche giorno comincia a stare male, questa NON è una dimostrazione di un rapporto di causa/effetto. Altri effetti collaterali invece sono purtroppo veri, anche se molto rari, come abbiamo visto nel caso della polio. Ovviamente se io fossi il genitore di uno di quei bambini colpiti da paralisi da vaccino sarei qui a maledire il destino, quel vaccino, le aziende farmaceutiche e lo stato Italiano. Dopo tutto, se ora poliomielite e altre malattie sono scomparse in Italia, perchè ci dovremmo vaccinare correndo dei rischi? Ecco che a questo punto emerge l’aspetto sociale di una vaccinazione. Non è corretto confrontare i rischi (piccoli ma non nulli) associati ad un vaccino in una situazione dove tutti gli altri continuano a vaccinarsi. In altre parole se io decido di non vaccinarmi diminuisco i miei rischi, scaricandoli su tutti gli altri che invece continuano a vaccinarsi. Sfrutto, diciamo così, in una sorta di parassitismo sociale (e so bene che alcuni si sentiranno offesi da questa frase), i rischi degli altri prendendomi solo i benefici, e in più metto a rischio chi non può, per vari motivi, vaccinarsi. Se tutti smettessimo di vaccinarci ecco che malattie come la poliomielite ricomincerebbero a mietere vittime in proporzione molto superiore ai rischi attuali derivanti dai vaccini. Scrive Franco Barghini dell’Osservatorio Epidemiologico della ASL 12 Viareggio La herd immunity è l’immunità del branco (o gregge). In pratica, quando una percentuale sufficientemente alta di persone in una popolazione è vaccinata contro una malattia, questa non riesce più a diffondersi e una eventuale epidemia si spegne subito. L’immunità di branco permette anche di proteggere tutte quelle persone che non possono vaccinarsi -i neonati, i debilitati, gli allergici all’uovo, alla gelatina, agli antibiotici, ecc.- ma che vengono quindi protette in modo indiretto dalla nostra vaccinazione, perché così non possiamo contagiarle e l’epidemia, raggiunta l’immunità di branco, non ha modo di propagarsi. Questo effetto però può funzionare solo se le percentuali di vaccinazione sono molto elevate, altrimenti è inutile, e solo se la protezione fornita dal vaccino è sufficientemente elevata. La percentuale specifica minima di vaccinazione per raggiungere l'immunità di branco dipendono dalla contagiosità della malattia ma solitamente è superiore all’80%. In altre parole una vaccinazione è una “medicina per la società” nel suo complesso, più che per i singoli individui. Serve per arrestare la catena di contagi eliminando l’agente infettante. Una vaccinazione è un atto altruistico. E' per questo che trovo giustissimo che lo stato risarcisca chi è stato colpito, in modo assolutamente casuale, da effetti collaterali di una vaccinazione se ne viene dimostrato il nesso. È ovvio che in presenza di pericoli individuali molto elevati, come nel caso della polio, i due aspetti portano alle stesse scelte collettive, perché è di primario interesse personale vaccinarsi. Quando alcune malattie sono ormai diventate molto rare o eradicate i due aspetti possono divergere e l’”egoismo miope” del singolo rischia di prevalere sulle esigenze collettive. È per questo che molte nazioni hanno adottato il principio dell’obbligatorietà di molte vaccinazioni: perché l’aspetto sociale deve essere prevalente rispetto a quello individuale. In Italia ci si avvia a rendere volontarie, su base regionale, tutte le vaccinazioni dei bambini, confidando nella responsabilità e nella solidarietà sociale degli Italiani. Personalmente ho molti dubbi (per la cronaca, i miei due figli sono stati vaccinati sia con le vaccinazioni obbligatorie che con quelle consigliate). Molte persone interpretano erroneamente, già adesso, la volontarietà di una vaccinazione come un segno di una “pericolo minore” oppure di una minore “importanza” di quella vaccinazione, mentre la distinzione ha solo una origine storica e non medica. Come risultato per alcune malattie dove le vaccinazioni sono solo consigliate non si è ancora raggiunta l’immunità di branco. La disinformazione sui  media può solo peggiorare le cose. Quella sì che si diffonde in modo virale. Che cosa succede se le vaccinazioni si interrompono? È interessante il caso della difterite: " },
    { "title": "Mettiamo dei (cavol)fiori nei nostri micro. (3)", "text": "È venuto il momento di mettere qualche alimento dentro al nostro microonde. Come ho già detto l’errore da non commettere è considerare il microonde un apparecchio in grado di sostituire un normale forno. Pensatelo piuttosto come un elettrodomestico che può essere utile in una delle fasi di preparazione di un piatto. Dopo tutto nessuno richiede a un frullatore di essere in grado di cucinare le lasagne. Ma solo se conosciamo bene le funzioni di un apparecchio siamo in grado di sfruttarlo bene per le cose per cui è stato progettato. La frequenza delle microonde usate nell’apparecchio è stata scelta perché scaldassero principalmente cibi ricchi d’acqua. Attenzione però che la frequenza scelta non è ottimale per l’assorbimento dell’acqua. Se avessero scelto una frequenza più alta, tra 10 e 100 GHz, l’acqua assorbirebbe molto di più. Perché quindi è stata scelta questa frequenza? Poiché il cibo in un microonde ha tipicamente una sezione di pochi centimetri, e con una frequenza superiore (ad esempio 20 GHz) le microonde verrebbero tutte assorbite sulla superficie lasciando freddo l’interno del cibo e bollente la superficie. Invece con una frequenza inferiore, una parte delle microonde non viene assorbita subito e riesce a penetrare di qualche centimetro scaldando l'interno. Se il microonde riscalda principalmente l’acqua contenuta nei cibi, arrivando a farla evaporare, il suo uso ottimale è quindi in alternativa alla bollitura, specialmente per alimenti molto ricchi di acqua come le verdure. Ad esempio, invece che far lessare dei broccoli o un cavolfiore in acqua, correndo anche il rischio di spargere per casa un odore non sempre piacevole, possiamo mettere l’ortaggio, tagliato a pezzi grandi qualche centimetro, in una ciotola di plastica adatta al microonde.  Aggiungete un cucchiaio di acqua, coprite con della pellicola specifica per questo uso, o usate un coperchio apposito, e accendete l’apparecchio alla massima potenza. Il tempo necessario per cuocere dipende dalla potenza del vostro apparecchio, dal peso dell’ortaggio e dal grado di cottura desiderata. Il mio apparecchio da 650W alla massima potenza ci impiega 15 minuti per cuocere un cavolfiore. Per 700 g di broccoli ho impiegato 13 minuti.  Il vantaggio di questa procedura, oltre a contenere l’odore, è quello di non inzuppare l’ortaggio di acqua che quindi mantiene una consistenza più croccante. Analogamente le sostanze aromatiche e quelle nutrienti non si disperdono nell’acqua di cottura come invece avviene nella bollitura convenzionale. Questo tipo di cottura è molto simile alla cottura al vapore. Zucchine, patate, peperoni, carote, broccoli, cipolle, zucche, sono tutti ortaggi che possono venire preparati (o semplicemente sbianchiti) con ottimi risultati nel microonde invece che bolliti. Notate come i broccoli abbiano mantenuto il loro colore verde. Ora che si sono ammorbiditi, ma non sono mollicci, li possiamo ripassare con un po' di olio, aglio e peperoncino   Ecco delle cipolline  Una passata al microonde per ammorbidirle internamente, e poi in padella per caramellarle  La precottura delle cipolle è molto efficiente nel microonde. Se le avessi buttate direttamente in padella avrei rischiato di bruciarle esternamente prima che si ammorbidissero internamente, oppure avrei dovuto tenere il fuoco bassissimo per un tempo molto più lungo ma senza alcun vantaggio.  Niente di stratosferico certo. Ma è più un problema di aspettative create che dell’apparecchio in sé. Il suo lavoro lo svolge bene. Così come un frullatore frulla, un microonde irradia La prossima volta vedremo con un esperimento cosa non fare con il micro. Dario Bressanini P.S. Lo so che in questo periodo sono un po’ latitante e scrivo poco. Dalla mia ho due buone scusanti. Per prima cosa sto ultimando il mio prossimo libro “La scienza della pasticceria. Le basi”, in uscita per Gribaudo a ottobre. Stanco (per un po’) di ogm, biologico, additivi, diete e trucchi del marketing, ho deciso che era venuto il tempo di scrivere un libro di cucina scientifica, e ho deciso di partire dalle basi della pasticceria, con gli ingredienti di base, le loro proprietà, e le \"ricette scientifiche\" che le illustrano. La seconda scusante è che sto organizzando, come curatore, una mostra scientifica sul cibo (circa 700 mq) che dovrebbe aprire in autunno (incrociamo le dita) a Milano al Museo di Storia Naturale e durare fino a luglio. Quindi non trattenete troppo il fiato in attesa dell'episodio (4) di questa serie" },
    { "title": "La bufala della dieta alcalina", "text": "Era da tempo che volevo scrivere qualche cosa sulla cosiddetta “dieta alcalina”, e di come sia completamente priva di supporto scientifico. Come tante altre diete altrettanto prive di supporto scientifico (come quella dei gruppi sanguigni o quella crudista) ha comunque un inspiegabile successo grazie al passaparola, a qualche infelice trasmissione TV, e a internet. Di quanto fosse priva di senso ne avevamo accennato brevemente nei commenti all’articolo sugli alimenti acidi e alcalini: alcuni lettori si erano stupiti nell'apprendere che praticamente il solo alimento alcalino comunemente utilizzato è l’albume mentre quasi tutti gli altri (sia di origine vegetale che animale) sono acidi. Questa \"dieta\" non spiega perché un alimento acido dovrebbe essere \"alcalinizzante\". E poi alcalinizzare che cosa? Il sangue? Le urine? Genericamente \"il corpo\"? Si sa che il diavolo è nei dettagli. L’articolo era sempre lì, da scrivere, insieme a centinaia di altri nella mia lista di argomenti possibili. In questi giorni ho iniziato a leggere il libro “Salute e bugie” di Salvo Di Grazia, meglio conosciuto in rete come Medbunker. Avevo segnalato io tempo fa alla casa editrice Chiarelettere Salvo Di Grazia come possibile autore. Spesso le case editrici \"cartecee\" non sanno cosa avviene in rete, e a volte la snobbano pure   . Salvo fa egregiamente in campo medico quello che io cerco di fare in campo alimentare/gastronomici: smascherare le bufale. Se volete saperne di più sulle bufale delle cure anticancro basate sul bicarbonato, o scoprire le truffe delle medicine cosiddette alternative come i fiori di Bach (no, non è quello dei concerti Brandeburghesi   ) passando per i trucchi delle aziende farmaceutiche, la quantità di prodotti inutili che vendono in farmacia sino al racconto del falso legame tra vaccini e autismo, ecco, leggete questo libro. A pagina 141 del libro scopro che Di Grazia dedica una capitolo alle diete “miracolose”, e tra queste trovo alcune pagine sulla dieta alcalina. “Perché mettermi a scrivere un articolo su questo argomento quando lo ha già fatto lui?” penso subito. Quando poi ieri, nell’ultima puntata della trasmissione Le Iene (ormai tristemente nota per la faccenda Stamina) sento una oncologa nutrizionista dell’Ospedale S. Raffaele di Milano parlare di alimenti acidificanti e addirittura di “acqua alcalina“ come strumento terapeutico ho pensato che era giunto il momento di mettere online il pezzo. Quello sul forno a microonde aspetterà qualche giorno (e mi appunto di parlare più in dettaglio della truffa dell’acqua alcalina). Con il permesso di Salvo Di Grazia riporto qui parte del capitolo di Salute e bugie sulle diete miracolose. (E sì. Dovrò dire alla casa editrice di trovare altre parole chiave perché dopo “Pane e bugie” e “Le bugie nel carrello” miei, “Pane e pace” di Antonio Pascale e “Salute e Bugie” di Salvo Di Grazia mancano solo “Pane e salute” e “Pace e carrello”   ) La dieta alcalina Aggiungo io che i succhi gastrici presenti nel nostro stomaco contengono acido cloridrico e hanno pH tra 1 e 2, più acidi di qualsiasi alimento normalmente ingerito. Per intenderci è lo stesso acido venduto diluito e impuro chiamato \"acido muriatico\". Ecco! Aggiungo io. Se proprio volete ingerire qualche cosa di alcalino sciogliete un cucchiaino di bicarbonato in un bicchiere d'acqua. Non morirete. Rutterete un po' ma almeno non butterete soldi per quella truffa dell'acqua alcalina venduta a peso d'oro. Correlazioni da fuffa Purtroppo questo tipo di correlazioni (il titoletto è mio) è molto diffuso in campo medico e nutrizionistico. Troppo spesso vengono confuse delle semplici correlazioni statistiche, che potrebbero essere solo frutto di coincidenze, con un rapporto di causa ed effetto. Ne abbiamo già parlato a proposito di come consumare tanto cioccolato possa farci diventare tutti intelligenti Conclude Salvo Di Grazia Amen Dario Bressanini PS: Se avete intenzione di postare l'ennesimo commento relativo al premio Nobel Warburg, vi prego CALDAMENTE di leggere prima i commenti, per non dover ripetere per l'ennesima volta che il modo con cui viene descritta in rete la scoperta di Warburg e' sbagliata, confondendo la causa con l'effetto, e che non c'e' alcun complotto per \"tenere nascosta la notizia\" come si legge in un delirante appello che \"come una freccia dall'arco scocca, vola veloce di bocca in bocca\". Ma senza passare dal cervello." },
    { "title": "Scova l'errore (di Report)", "text": "\"Tornano le inchieste di Report\" annuncia l'ufficio stampa della RAI. E subito mi viene mal di fegato leggendo l'inizio del comunicato stampa che vi ho riportato qua sopra. Già altre volte ho avuto modo di rilevare delle carenze scientifiche imperdonabili in vari servizi della popolare trasmissione (ve la ricordate la famosa Fragola-Pesce? Ma anche \"potrebbe un esperimento distruggere la terra?\"  parlando del CERN, o il servizio sull'aspartame o vivere \"senza chimica\" o vari altri).Report non mi piace. Lo trovo un esempio di giornalismo, schierato a priori, con forti carenze di tipo scientifico che gli impediscono di trattare questi temi in maniera accettabile. Ogni volta che hanno trattato un argomento che conosco bene mi sono accorto degli errori grossolani, o dell'impostazione squisitamente ideologica con cui sono costruiti i servizi, spesso volti a dimostrare una tesi precostituita. E leggendo la presentazione del servizio di questa sera, lunedì 11 novembre, temo che anche questa volta non sarò smentito. Facciamo a gara a chi trova più errori nel testo qua sopra? \"Ricercatori americani? E quindi cosa sarebbe successo nel 1974? L'elica del DNA? La presentazione continua: Semi coperti da copyright? Forse intende brevetti? Un seme mica ha un copyright! Se vogliamo possiamo parlare di marchi registrati in agricoltura, come abbiamo fatto parlando del Kamut. E da tempo si brevettano nuove varietà vegetali (uno dei primi è stato l'avocado Hass nel 1935). Oppure si utilizzano altri strumenti di protezione della proprietà intellettuale per dare all'inventore di una nuova varietà, come il riso Carnaroli, inventato dal Sig. De Vecchi nel 1945 incrociando il Vialone con il Lencino, una serie di diritti esclusivi sulla sua invenzione per un periodo limitato, solitamente inferiore ai 20 anni. (Pensavate che il riso Carnaroli fosse \"tradizionale\"?   ) Forza,  giocate a \"scova l'errore\" e vediamo se riuscite a trovare più errori, logici e fattuali, di quelli scovati da Silvia Bencivelli nel suo articolo Per il resto aspettiamo di vedere il servizio. Da quel poco che si intuisce dal promo sul sito della RAI si farà un gran mischione tra ibridi F1 (spiegheranno che cosa sono e perché gli agricoltori li preferiscono o si fermeranno al \"non si possono riseminare\"?), semi brevettati e OGM. Avevo da tempo in programma un pezzo sui vegetali brevettati. L'argomento é serio e merita un approfondimento, visto che troppo spesso si ritiene erroneamente che solo gli OGM siano brevettabili. Anzi, questo è uno dei motivi principali per cui gli OGM sono avversati. Avevo anche preparato qualche foto fatta al supermercato Le mele Ambrosia ad esempio sono una nuova varietà brevettata, come molte altre varietà di mele che acquistate regolarmente al supermercato. No, mica sono OGM. Avrei voluto parlarvi della concentrazione di potere delle multinazionali sementiere, del mercato dei semi, del perché vecchie varietà vengono abbandonate e sostituite con le nuove (nessuno ovviamente vieta ad un coltivatore di produrre mele in voga cento anni fa. Perché non lo fa? No, nessun complotto...). Dei pro e dei contro dei brevetti. Di questo e altro avrei voluto parlare. Ma l'articolo non è ancora pronto. Quindi questa sera tutti a vedere Report, e facciamo in diretta qui sotto nei commenti un po' di \"fact checking\" se volete, sperando per una volta di venire smentito. AGGIORNAMENTO: a quanto pare si parlerà anche del furbacchione canadese Percy Schmeiser. Leggetevi qui la VERA storia al completo che ho raccontato nel 2008. Ed è sempre bene ricordare che nessun OGM in commercio è sterile, e i semi \"Terminator\" (Zombi era un altro film eh...) sono rimasti solo un esercizio teorico e non sono mai esistiti nella realtà. E comunque per fare un tavolo ci vuole il legno, non \"un albero\". E' per fare il legno che ci vuole l'albero! Passi la scienza ma almeno la canzone italiana....  AGGIUNTA DOPO LA PUNTATA: Qui potete rivedere la puntata completa, mentre qui potete trovare il testo completo.Che dire della puntata? Come temevo è stato un minestrone di un sacco di cose buttate alla rinfusa: gli ibridi F1, i brevetti, il copyright, Percy Schmeiser, gli OGM, i \"grani antichi\", la celiachia, il kamut, la resistenza agli erbicidi, le colture Clearfield e tanto altro. Peccato, perché come ho detto il tema dei brevetti in agricoltura è molto interessante e importante. Per i lettori che mi chiedono di scrivere una sorta di \"risposta\":  ci vorrebbero 10 articoli, per trattare tutti i vari temi toccati. Mi limito a rilinkare il mio vecchio articolo su Percy Schmeiser, così potrete capire che la storia di questo agricoltore è molto diversa da come è stata raccontata. Ma soprattuto, rileggetevi l'articolo sul Kamut, e chiedetevi \"perché il Kamut® sì e le mele Pink Lady® no?\". Nella loro foga a Report non hanno capito che il Kamut che loro hanno incensato alla fine del servizio (e stendiamo un pietoso velo su quando dicono che è coltivato in Egitto da migliaia di anni) è esattamente come le mele tanto vituperate all'inizio del servizio (ed era protetto da registrazione, ora scaduta). C'è il monopolio di una unica azienda, la varietà vegetale era registrata ed era sotto lo stretto controllo di Bob Quinn (quello che dice che i semi sono un dono di Dio), ora scelgono loro a quali agricoltori far coltivare il Kamut, fissano il prezzo e ritirano tutto il prodotto. Vi segnalo qui alcune risposte al servizio che potete trovare in rete: L'insostenibile confusione e Report. Report, l'agricoltura e i brevetti. Fact checking. (qui le precisazioni aggiuntive) Ma a chi conviene gettare la croce addosso alla ricerca e all'innovazione varietale in agricoltura? Uno stimolante dialogo tra FreshPlaza e i suoi lettori sul tema dei brevetti vegetali. Ogm, i nostri commenti su tre approvazioni e due trasmissioni OGM radioattivi? Ci sono ovviamente anche quelli che hanno apprezzato il servizio di Report." },
    { "title": "Dieci VERO o FALSO sul biologico", "text": "Il numero in edicola di Le Scienze è dedicato al cibo. Se siete lettori di questo blog non potete non leggerlo (anche perché ho scritto tre articoli   )  Uno degli articoli, sotto forma di \"Vero o Falso?\", è una sorta di riassunto sull'agricoltura biologica, di cui spesso abbiamo parlato qui sul blog. Ve lo ripropongo qui, 1)L’agricoltura biologica non fa uso di pesticidi FALSO L’agricoltura biologica non può fare uso di pesticidi di sintesi, ma ne utilizza alcuni di origine naturale. L’agricoltura moderna fa largo uso di prodotti per proteggere le colture da infestanti e parassiti. Queste sostanze vengono collettivamente identificate dal termine pesticidi o più correttamente agrofarmaci: erbicidi, insetticidi, fungicidi e così via. Queste sostanze sono strettamente regolamentate e la maggior parte di esse non sono utilizzabili in agricoltura biologica perché non di origine naturale. Alcuni prodotti naturali invece ammessi sono la famiglia di molecole chiamate piretrine, lo spinosad, il batterio Bacillus thuringiensis, oppure alcune sostanze usate tradizionalmente quali il solfato e l’idrossido di rame, lo zolfo, alcuni oli minerali e così via. Nonostante siano di origine naturale alcune delle sostanze ammesse possono comunque avere un impatto ambientale non trascurabile: il rotenone ad esempio, una sostanza naturale, era permessa in agricoltura biologica ma a causa della sua tossicità è in via di eliminazione dai protocolli di coltivazione. I sali di rame, ampiamente utilizzati come fungicidi, sono tossici, si accumulano nel terreno e non vengono eliminati facilmente. [http://www.cra-pav.it/bancadatibiologica/iniziale.asp] 2)L’agricoltura biologica ha rese comparabili a quella convenzionale DIPENDE Le rese per ettaro dell’agricoltura biologica sono solitamente più basse di quelle dell’agricoltura convenzionale, ma molto dipende dal tipo di coltura e dalle condizioni ambientali. In alcuni casi non si sono riscontrate grandi differenze medie di rese tra i due sistemi agricoli, mentre in altri le coltivazioni biologiche arrivano a produrre anche il 50 per cento in meno. Secondo una recente analisi pubblicata su Nature se le rese sono solamente il 3 per cento in meno per la frutta biologica, del 5 per cento in meno per i legumi e dell’11 per cento in meno per i semi oleosi, le perdite di produttività per i cereali e gli ortaggi sono molto maggiori, attestandosi rispettivamente intorno al 26 e al 33 per cento. Secondo questo studio globalmente le coltivazioni biologiche producono il 25 per cento in meno, un valore simile a quelle riscontrate in altri studi. [“Comparing the yields of organic and conventional agricolture”, Seufert et al.  , Nature 485, 229–232 (2012)] 3)I prodotti biologici hanno migliori proprietà nutrizionali FALSO Nel 2010 è stata pubblicata una rassegna sistematica, commissionata dalla Food Standard Agency britannica, di tutti gli articoli scientifici pubblicati dal 1958 di confronto del contenuto nutrizionali tra prodotti bio e convenzionali. I risultati mostrano una certa variabilità ma a parte casi specifici -ad esempio i cereali biologici sono mediamente più poveri di proteine mentre i pomodori biologici sono mediamente più ricchi di vitamina C- non ci sono prove che dimostrino sostanziali differenze nutrizionali tra alimenti biologici e convenzionali. Conclude il rapporto: “Per la maggioranza dei nutrienti esaminati non è stata rilevata una differenza nel contenuto di nutrienti e altre sostanze tra prodotti biologici e convenzionali, il che suggerisce che i prodotti biologici e quelli convenzionali siano largamente confrontabili” Nel 2012, indipendentemente, dei ricercatori dell’Università di Stanford hanno pubblicato una seconda rassegna sistematica, arrivando sostanzialmente alle medesime conclusioni. [\"Nutritional quality of organic foods: a systematic review.\", Dangour et al., The American journal of clinical nutrition 90.3, 680-685 (2009) http://ajcn.nutrition.org/content/90/3/680.short Smith-Spangler, Crystal, et al. \"Are organic foods safer or healthier than conventional alternatives? A systematic review.\" Annals of Internal Medicine 157.5 (2012): 348-366. http://media.dssimon.com/taperequest/acp75_study.pdf] 4)I prodotti biologici hanno meno residui di pesticidi. VERO Nel 2009 l’EFSA (l’Autorità europea per la sicurezza alimentare, con sede a Parma) ha pubblicato un rapporto sui residui di pesticidi sugli alimenti nella UE. Sono stati analizzati 74.305 campioni di circa 350 prodotti alimentari diversi. Il 96 per cento dei campioni sono risultati conformi ai limiti di legge mentre nel 4 per cento dei casi sono stati superati i limiti legali per uno o più pesticidi.  Se si considerano gli alimenti biologici, la percentuale di prodotti con residui nella norma è del 98,76 per cento mentre l’1,24 per cento era fuorilegge. Uno studio effettuato in Lombardia tra il 2002 e il 2005 dal Centro Internazionale per gli Antiparassitari e la Prevenzione Sanitaria, presso l’ospedale Luigi Sacco di Milano, ha mostrato come il 73 per cento dei campioni di prodotti agricoli convenzionali non riportasse alcun residuo, mentre esaminando i prodotti biologici questa percentuale arrivasse al 97 per cento. [Trovate i riferimenti in questo articolo] 5)I prodotti biologici sono più sicuri di quelli convenzionali FALSO La certificazione biologica di un prodotto garantisce che durante la coltivazione o la produzione siano state rispettate le varie normative e i regolamenti. Ad esempio che non siano stati utilizzati fertilizzanti di sintesi o fitofarmaci non ammessi. Non è quindi una certificazione sulle proprietà del prodotto finale ma sul processo di produzione. Tutti i prodotti agricoli in commercio, siano essi convenzionali o biologici, devono rispettare rigorosi criteri di sicurezza e devono quindi essere sicuri per il consumatore indipendentemente dal metodo di coltivazione. 6)L’agricoltura biologica promuove la biodiversità VERO Uno degli obiettivi espliciti dell’agricoltura biologica è la preservazione della biodiversità. Una rassegna pubblicata nel 2005 ha preso in esame 76 studi di confronto della biodiversità esistente in campi coltivati in modo biologico e convenzionale. Nonostante una grande variabilità l’analisi ha messo in evidenza una tendenza generale: spesso le coltivazioni biologiche supportano una maggiore biodiversità di quelle convenzionali. Ad esempio su tredici studi volti a misurare il numero di vermi presenti nel terreno, sette ne hanno trovati di più nei terreni biologici, due in quelli convenzionali, mentre quattro studi non hanno osservato differenze. Simili risultati sono stati trovati per uccelli, ragni, mammiferi, microbi e così via. Tuttavia è anche necessario considerare che l’agricoltura intensiva, più dannosa per la biodiversità se misurata per unità di area, richiede mediamente una minore superficie per produrre la stessa quantità di cibo e quindi permetterebbe di lasciare incolta una maggiore quantità di terra e di preservarne la biodiversità, specialmente nei paesi in via di sviluppo. [\"Does organic farming benefit biodiversity?”, Hole et al. Biological conservation, 122, 113-130 (2005)] 7)L’agricoltura biologica ha un impatto ambientale minore rispetto all’agricoltura convenzionale. DIPENDE Nel 2012 è stata pubblicata una analisi che raccoglie i risultati di 71 studi indipendenti sull’impatto ambientale dell’agricoltura biologica in Europa prendendo in esame i vari aspetti: la qualità del suolo, la biodiversità, il rilascio di composti azotati nella falda acquifera, il consumo energetico e così via. I risultati mostrano che è sempre necessario distinguere caso per caso. Ad esempio la produzione biologica di olive e carne di manzo causa meno emissioni di gas serra della produzione convenzionale, mentre per il latte, i cereali e i maiali è vero il contrario. In generale lo studio mostra come le pratiche dell’agricoltura biologica abbiano generalmente un impatto positivo sull’ambiente per unità di superficie, ma a causa delle minori rese non necessariamente per unità di prodotto. In altre parole, un’azienda agricola biologica che produce ortaggi può, a parità di superficie coltivata, rilasciare meno azoto nella falda, ma ogni singolo ortaggio raccolto nei suoi campi potrebbe avere un impatto sulla falda maggiore di uno analogo prodotto in modo convenzionale. [\"Does organic farming reduce environmental impacts?–A meta-analysis of European research.\", Tuomisto et al.  Journal of environmental management 112, 309-320 (2012)]  8 )I prodotti biologici sono più contaminati da micotossine FALSO Le micotossine sono sostanze tossiche prodotte da alcuni funghi o muffe in condizioni climatiche favorevoli che possono  contaminare cereali e derivati, arachidi, semi oleosi e altri prodotti agricoli. Poiché alcuni cereali entrano a far parte della composizione dei mangimi, queste tossine si possono ritrovare anche in prodotti come il latte o i formaggi. Le micotossine più note sono le aflatossine, cancerogene e genotossiche. È diffuso il timore che i cereali biologici possano essere più predisposti alla contaminazione da micotossine a causa della limitata protezione delle colture biologiche dall’attacco di funghi e muffe. Tuttavia i confronti pubblicati in letteratura sino ad ora non mostrano mediamente una maggiore contaminazione dei cereali biologici rispetto a quelli coltivati in modo convenzionale. 9)La produzione biologica in Italia è in continua crescita FALSO L’agricoltura biologica in Italia ha avuto una crescita molto rapida per tutti anni ’90 passando da 10.000 operatori nel 1995 a più di 60.000 nel 2001, con un corrispondente aumento della superficie agricola utilizzata da 200.000 ettari a più di 1.200.000 ettari. In seguito il numero di operatori è diminuito per arrivare a stabilizzarsi attorno ai 50.000 negli ultimi otto anni, mentre la superficie coltivata si è stabilizzata a valori poco inferiori ai massimi raggiunti nel 2001. Nel 2012 l’agricoltura biologica rappresentava il 9% della superficie coltivata totale in Italia, la  maggior parte dedicata a produzione di foraggio per animali, di cereali, adibita a pascolo o alla coltivazione dell’olivo. In Italia i consumi di prodotti alimentari biologici rappresentano l’1,45% del totale.  10)L’agricoltura biologica non può fare uso di OGM VERO Le normative che regolano la produzione biologica vietano la coltivazione di piante geneticamente modificate. È altresì vietato l’uso di OGM come mangimi negli allevamenti biologici per la produzione di latte o carne. Alcuni OGM in commercio, ad esempio quelli resistenti agli erbicidi, sono in totale contrasto con i principi dell’agricoltura biologica, perché sono pensati per essere utilizzati congiuntamente ad un diserbante. Sarebbe però possibile produrre piante geneticamente modificate, ad esempio resistenti naturalmente ad alcuni insetti o virus, che potrebbero essere coltivate in modo biologico senza violare i principi a cui si ispira questo tipo di agricoltura." },
    { "title": "Le ricette scientifiche: l'estratto veloce di vaniglia", "text": "Alcuni lettori mi hanno ricordato che un anno fa avevo promesso la ricetta per l’estratto di vaniglia “veloce”. Eccolo qua, giusto in tempo nel caso qualcuno voglia fare un regalo di natale autoprodotto. Industrialmente, prima di procedere all’estrazione degli aromi della vaniglia, si trattano i baccelli in vario modo per aumentare la quantità di vanillina e delle altre molecole estratte. Ovviamente i vari produttori non rivelano i metodi utilizzati ma nella letteratura scientifica ne troviamo descritti alcuni. Ad esempio si trattano con enzimi per trasformare la glucovanillina rimasta nei baccelli in vanillina. Oppure si possono scaldare i baccelli a 100 °C per 20 minuti in un recipiente chiuso con del solvente. Questo porta ad un aumento delle sostanze estratte del 26%. Queste procedure non sono praticabili a casa, quindi per la preparazione del mio “estratto veloce” ho optato per una procedura molto semplice descritta in letteratura per aumentare gli aromi estratti: lasciare a bagno i baccelli  da 60 minuti fino a un giorno in acqua o acqua+5% di alcool. La cellulosa delle pareti cellulari è responsabile del sequestro delle molecole aromatiche tenute all’interno delle cellule. Lo scopo di questa fase è aumentare la permeabilità delle pareti cellulari per facilitare il rilascio della vanillina e delle altre sostanze aromatiche nella fase di estrazione. Gli esperimenti mostrano un aumento di estrazione del 20%. Tempi più lunghi di bagnomaria non paiono aumentare ulteriormente l’estrazione. Il secondo parametro su cui possiamo lavorare è la temperatura. Industrialmente le estrazioni avvengono tra 25 °C e 60 °C e il processo può durare da pochi giorni a svariate settimane. I produttori giocano su tre parametri: il rapporto alcool/acqua, la temperatura di estrazione e la durata dell’estrazione, e ognuno ha la sua combinazione segreta. Nel mondo dei produttori di estratti di vaniglia ci sono due scuole di pensiero: c’è chi segue la scuola “a freddo e più a lungo” e chi “a caldo per meno tempo”. A priori non è chiaro cosa sia meglio al fine di ottenere l’estratto perfetto. I sostenitori dell’estrazione a freddo ritengono che scaldando si possano degradare alcuni aromi delicati. Il che può essere vero. Pensate alla menta: la temperatura di estrazione cambia moltissimo il profilo aromatico dell’estratto, e a caldo si perdono le note “fresche” tipiche della menta. Provate ad annusare delle foglie di menta fresca stropicciata tra le dita e confrontatela con l’aroma di un tisana alla menta appena preparata e noterete la differenza. I fautori dell’estrazione a caldo d’altra parte sostengono che senza riscaldare la miscela di acqua e alcool alcune sostanze fondamentali per costruire l’aroma completo della vaniglia non riescono ad essere estratte. Pensate al caffè o al tè ad esempio. In altre parole il riscaldamento non è una questione di risparmiare tempo, perché comunque serve il periodo di affinamento successivo, ma di potere estrattivo diverso. E se ci pensate tipicamente il baccello di vaniglia viene utilizzato a caldo, nel latte o nella panna, per cui ha perfettamente senso usare un solvente caldo. La mia ricetta Prepareremo 125 ml di estratto partendo dalla Vodka riempiendo un vasetto Bormioli di quelli che uso solitamente per conservare la confettura fatta in casa. Utilizzeremo 4 grammi di vaniglia. Ho già spiegato la volta scorsa perché usare una miscela acqua/alcol sia meglio che non alcool puro Questa volta userò la vaniglia di Tahiti, più rara e con un aroma diverso della comune vaniglia del Madagascar. Indonesia e Madagascar si contendono a turno ogni anno il primato mondiale della produzione di Vaniglia. Nel 2011 il Madagascar ha prodotto 3000 tonnellate di vaniglia, contro le 52 della vaniglia di Tahiti. In un prossimo articolo vi parlerò delle differenze tra le due specie di vaniglia.  Metto a bagno con poca acqua calda i baccelli di vaniglia. Questi sono piccoli (“extraction grade B” come leggete dall’etichetta, anche un po’ vecchiotti), di circa un grammo l’uno. Ne useremo quattro per vasetto. Dovete lasciarli a bagno minimo un’ora e massimo un giorno. Io ho optato per quattro ore di ammollo perché volevo finire l’estratto (e l’articolo   ) entro sera.  Dopo quattro ore ho asciugato i baccelli. Li ho aperti in due con un taglierino  e ho raschiato l'interno con la parte non affilata della lama  Questo passaggio è importantissimo, come ho spiegato l’altra volta. A volte vedo ricette sul web o video di qualche cuoco/pasticcere televisivo che non aprono e raschiano il baccello, impedendo alla maggior parte dell’aroma di liberarsi. Se vi capita cambiate sito di ricette o canale televisivo Mettiamo tutto nel vasetto  Ora prendo 125 ml di Vodka e la metto in un pentolino abbastanza largo, in modo tale che la fiamma NON arrivi a lambire il bordo del pentolino.  ATTENZIONE. ATTENZIONE, questo è un passaggio da effettuare con cautela, perché la Vodka si può infiammare. Io ho indossato degli occhiali da protezione da laboratorio chimico. Scaldiamo la vodka a fiamma bassa. Poiché l’alcool etilico bolle a 78 °C arrivati a circa 75 °C comincerete a vedere delle bollicine che si formano e raggiungono la superficie: è alcool etilico che si vaporizza. ATTENZIONE, è infiammabile. Non fate bollire la Vodka. Spegnete il fuoco. HO DETTO SPEGNETE IL FUOCO!  Versate immediatamente il liquido nel vasetto FACENDO ATTENZIONE, e richiudete subito ermeticamente.  Industrialmente la temperatura viene mantenuta a lungo, ad esempio a 60 °C per 24 ore o a 45 °C per 48 ore. Noi possiamo mantenere un po’ la temperatura immergendo completamente il vasetto in una pentola ampia piena d’acqua che avremo riscaldato a 70 °C. In questo modo il vasetto si raffredderà lentamente e l’estrazione procederà più spedita.  Ecco il risultato dopo 4 ore. Vedete come è già scuro?  Dopo una settimana potrete già utilizzarlo anche se, esattamente come per l’estratto a freddo, più invecchia e meglio è. Durante il riposo continuano ad avvenire delle reazioni chimiche tra le molecole estratte che modificano l’aroma complessivo. In una estrazione in alcool alcuni acidi estratti, dall’aroma più pungente, possono trasformarsi in molecole che i chimici chiamano \"esteri\", dall’aroma più floreale e fruttato (molti degli aromi di frutta sono caratterizzati da esteri, ne parleremo prima o poi). Per testare la qualità dell’estratto la cosa migliore è metterne una goccia in un cucchiaino di latte e assaggiare. L'estrazione a caldo  è utilizzabile anche per altre preparazioni. Qualcuno si vuole cimentare nel “Limoncello veloce” ? A presto e buone feste Dario Bressanini Bibliografia [1] R. Voisine, L. Carmichael, P. Chalier, F. Cormier, and A. Morin, “Determination of Glucovanillin and Vanillin in Cured Vanilla Pods,” Journal of Agricultural and Food Chemistry, vol. 43, no. 10, pp. 2658-2661, Oct. 1995. [2] D. Jadhav, R. B.N., P. R. Gogate, and V. K. Rathod, “Extraction of vanillin from vanilla pods: A comparison study of conventional soxhlet and ultrasound assisted extraction,” Journal of Food Engineering, vol. 93, no. 4, pp. 421-426, Aug. 2009. [3] K. N. Waliszewski, S. L. Ovando, and V. T. Pardio, “Effect of hydration and enzymatic pretreatment of vanilla beans on the kinetics of vanillin extraction,” Journal of Food Engineering, vol. 78, no. 4, pp. 1267-1273, Feb. 2007." },
    { "title": "Buon estratto di Natale a tutti", "text": "Eccolo. Giusto in tempo per regalarlo a Natale. Ho finalmente filtrato l'estratto di Vaniglia che avevo iniziato a preparare un anno fa. La cosa più difficile è stata trovare le bottigliette con il contagocce  Dopo un anno di affinamento l'aroma è molto più \"rotondo\" di quello veloce appena preparato (che comunque è già utilizzabile e regalabile). I baccelli, ormai consumati, li butto. C'è chi dopo l'uso li mette in una zuccheriera per preparare dello zucchero vanigliato, ma a mio parere l'aroma non è più un granché e se voglio preparare dello zucchero vanigliato buono è meglio usare un baccello nuovo. Buon Natale a tutti" },
    { "title": "Zeitgeist in cucina 2013", "text": " Ormai è tradizione di questo blog che il 31 dicembre si faccia un riassunto di quanto accaduto. L'articolo del 2013 più letto è stato quello dedicato al Kamut®, seguito dalla Cacio e Pepe e dall'articolo dove racconto della correlazione tra il consumo di cioccolato e vincite di premi Nobel (per illustrare come troppo spesso si confondono le correlazioni con i rapporti di causa ed effetto). Il picco di accessi del 2013 (e di sempre) si è avuto il 12 novembre, con 20.000 contatti in occasione del mio polemico articolo contro la trasmissione Report e il suo modo schierato di costruire servizi con una tesi precostituita. Un altro picco di accessi l'ho registrato il 6 maggio con un articolo su Grillo, il Ministro De Girolamo e gli OGM. Come l'anno scorso anche nel 2013 l'articolo più letto in assoluto è un grande classico del 2007: come si cuoce una bistecca (citato da wikipedia) seguito dall'articolo sulla forza della farina e quello sul mito, duro a morire, delle patate che diventano tossiche se vengono conservate dopo cotte. Nel 2013 quasi un milione di persone ha visitato questo blog, sfogliando i vari articoli 2.300.000 volte. E' un blog scritto in lingua italiana quindi non stupisce che la maggioranza dei lettori (il 90%) provenga dall’Italia. Il secondo paese per accessi è ancora una volta la Svizzera, tallonata dagli USA e dalla Germania. Questo blog è stato raggiunto da 202 paesi diversi.  Un click anche dal Turkmenistan, dalla Sierra Leone, dall'isola di Man e dal Belize. Il primo paese africano per accessi è l'Egitto, con 252 click. Dal Mozambico mi hanno raggiungo 162 volte. Chrome ormai ha vinto la battaglia dei browser (32%) in ascesa dall'anno scorso. Firefox è secondo (20%) a pari merito con Safari. Per quel che riguarda i dispositivi mobili siamo a 57% IOS contro 38% Android. Secondo Google Analytics il 46% dei lettori è donna (non ho idea di come faccia a saperlo).La maggior parte delle visite che questo blog riceve arrivano direttamente da Google, e a parte le chiavi di ricerca \"Bressanini\" \"Scienza in cucina\" e simili, molti lettori sono arrivati qui cercando informazioni sullo zucchero di canna e sullo zucchero invertito. Per la serie \"i grandi perché\" quelli più gettonati sono \"perché il basilico diventa nero\" (sono i polifenoli), \"perché si mette il cucchiaino nella bottiglia di spumante\" (perché molta gente ci crede anche se non serve a nulla) e \"perchè le mele fanno maturare la frutta\" (perché producono etilene). Un sacco di domande con il sale: \"perchè l'acqua con il sale bolle prima\" (non è mica vero) ma anche \"perché il sale nelle acque marine fa bene\" (uh?). \"Perchè il pomodoro si chiama pomodoro e invece è rosso\" (perchè una volta non era rosso). \"perché lo spezzatino è duro\" (perché non ha letto il mio articolo    ) Di sicuro non so \"perché il tacchino esplode quando lo butti in acqua\" Alcune chiavi di ricerca (non mi chiedete come mai sono finite da me) \"donne che fanno sesso con idraulici\" \"è vero che l'aspartame fa diventare calvi?\" \"i formaggi causano i tumori? è vero che il caprino è il meno dannoso?\" \"è vero che se mangi 12 semi di mela muori?\" \"è vero che la maionese fatta artigianalmente chiude le vene?\" \"esiste un generico dell'Oscillococcinum?\" (beh, sì, l'acqua   ) \"come si chiama la canzone che dice voglio spalmare l'olio sui tuoi meloni\" \"enzima nell'utero di donne sarde e russe\" \"Zymafluor controllo mentale\" \"cerco ragazzo per montare a neve gli albumi\" Buon 2014 a tutti Dario Bressanini " },
    { "title": "Patate viola e cavolfiori rosa", "text": "Sapete che ho un debole per gli ortaggi colorati, e in particolare per quelli che devono il loro colore alla famiglia di molecole chiamate antocianine. Vi ricordate delle carote viola? Abbiamo anche estratto il colorante, come avevamo fatto in precedenza per il cavolo rosso. Questo mese ho trovato in vendita al supermercato le patate viola (non sono sicuro della varietà: potrebbero essere le Vitelotte ma non sono le uniche patate viola. Succede un po' come per la cipolla: ormai ogni cipolla rossa viene chiamata \"di Tropea\" anche se non è stata coltivata a Tropea ed è una varietà diversa). Comunque si chiamino queste patate sono proprio belle  Quando cuociono il colore vira un po' al blu  Potete utilizzarle per fare gli gnocchi (il colorante non ha sapore e queste patate sanno... di patate   ) Oppure il purè. Mi raccomando, le patate si schiacciano con lo schiacciapatate  Non ci pensate neppure ad usare il minipimer, a meno di non voler produrre della colla per manifesti, perchè le lame causano la rottura completa delle cellule e la fuoriuscita dei globuli di amido. Purtroppo il latte e il burro aggiunti alle patate smorzano molto il colore che, diciamolo, così non è dei più invitanti.  Poichè le antocianine sono sensibili al pH dei cibi, aggiungendo un poco di aceto ho fatto cambiare colore ad alcune zone del purè (ovviamente solo a scopo dimostrativo, mica metto l'aceto nel purè   ) Vi ricordo che i cibi sono, nella stragrande maggioranza, acidi. Molti si stupiscono quando lo scoprono perché hanno sentito quella bufala dei cibi acidi e alcalini (pure l'acqua!) che gira da un po'. L'unico alimento comune alcalino è l'albume: qui ci abbiamo fatto le meringhe colorate. Un altro ortaggio colorato grazie alle antocianine è il cavolfiore. O meglio, questo cavolfiore  Io il cavolfiore \"bollito\" lo preparo al microonde (come molti altri ortaggi: mantengono molti più nutrienti che non vengono dispersi in acqua come nella bollitura, il sapore è più intenso e la consistenza non è molliccia) La cottura fa tendere il rosa verso intensità più viola. A differenza del purè, sul cavolfiore l'aceto ce lo metto, e andando in ambiente acido le antocianine tendono al rosso, come potete vedere qui sotto nel pezzo di destra  In centro trovate il cavolfiore come è uscito dal microonde, mentre quello di sinistra l'ho immerso velocemente in acqua in cui avevo disciolto un pizzico di bicarbonato. Vedete come il colore tenda al verde/azzurro? (la luce artificiale ha falsato un po' la fotografia) Sfruttando la capacità delle antocianine di cambiare colore potete creare piatti con effetti cromatici interessanti, giocando sul pH dei vari componenti. A presto Dario Bressanini" },
    { "title": "La cipolla lacrimogena", "text": "Aglio, scalogno, cipollotto, porro, erba cipollina. Sono tutti ortaggi largamente utilizzati in molte cucine del mondo, e tutti vegetali appartenente al genere Allium, che comprende più di cinquecento specie. Tutti, sia crudi che cotti,  hanno odori e sapori caratteristici dovuti alla presenza di molecole contenenti zolfo, ma solo un membro di questa grande famiglia, usato comunemente nelle nostre cucine, si può considerare quasi alla stregua di un’arma chimica: la cipolla (Allium cepa). Annusate una cipolla intera e sentirete solo un vago aroma, ma non appena affondate il coltello per tagliarla ecco che oltre all’odore pungente caratteristico i vostri occhi cominceranno a lacrimare. Aglio, cipolla, e gli altri membri della famiglia sono ricchi di molecole chiamate amminoacidi solfossidi. Quando le cellule vengono danneggiate, ad esempio tagliando con un coltello o schiacciando, si libera un enzima chiamato allinasi che converte queste molecole solforate in acidi sulfenici. Nell’aglio l’azione dell’enzima produce la sostanza odorosa caratteristica, la allicina. Nella cipolla l'isoallinina, chiamata anche \"precursore lacrimogeno\",  si trasforma in acido sulfenico che, grazie ad un secondo enzima scoperto nel 2002, si trasforma successivamente in una molecola chiamata propantial-S-ossido. Questa molecola, chiamata anche “fattore lacrimogeno” (in realtà sono due), è molto volatile e quando raggiunge i nostri occhi attiva i sensori presenti che scatenano la lacrimazione.  L’azione degli enzimi produce anche un gran numero di sostanze solforate diverse che caratterizzano l’odore di cipolla e dei suoi cugini. Tutto il genere Allium utilizza queste molecole in una vera e propria “guerra chimica” sviluppata da questi vegetali per difendersi da predatori e parassiti, ed è noto che molti di questi composti hanno anche funzioni antibatteriche e antifungine. Nel corso dei secoli cuochi e massaie hanno cercato in tutti i modi di evitare o limitare la lacrimazione nel tagliare la cipolla inventando una gran quantità di espedienti, a volte di dubbia utilità: dall’accendere una candela al masticare un pezzo di pane mentre si taglia. La conoscenza del meccanismo che scatena le lacrime ci permette di ragionare sull’efficacia dei vari rimedi suggeriti: poiché a scatenare le lacrime è il propantial-S-ossido, l’unico modo veramente efficace per evitarle è impedire che questa molecola raggiunga i nostri occhi. Possiamo limitare i danni rivolgendo sempre il lato tagliato della cipolla lontano dagli occhi, e poiché il fattore lacrimogeno è molto solubile in acqua bagnando il tagliere e la lama del coltello riduciamo il numero di molecole irritanti che possono raggiungere la cornea. Una seconda strategia è quella di rallentare l’azione degli enzimi, e un buon modo di farlo è il freddo: tenere una cipolla cinque o dieci minuti nel freezer prima di tagliarla riduce la velocità di azione degli enzimi che quindi producono meno fattore lacrimogeno. Anche avere sottomano un ventilatore per allontanare da voi il gas lacrimogeno può aiutare, ma tutti questi espedienti sono solo temporanei e funzionano solo se dovete tagliare al massimo un paio di cipolle. Se dovete tagliarne molte e volete evitare di piangere come delle fontanelle l’unico modo veramente efficace per impedire che il propantial-S-ossido raggiunga i vostri occhi è di usare… una maschera da sub! Oppure degli occhialini da nuotatore. Io ne tengo sempre un paio in cucina a portata di mano quando devo tagliare tante cipolle.  Sembrerete sicuramente un po’ ridicoli a chi capiterà in cucina ma è il prezzo da pagare se non volete lacrimare. La quantità di lacrime versate dipende anche dalla varietà di cipolla, e grazie alla scoperta dell’enzima responsabile della formazione del fattore lacrimogeno ora si stanno cercando varianti mutanti di cipolla dove questo enzima è malfunzionante. Ciò permetterà forse in futuro la produzione di cipolle sempre dall’aroma caratteristico ma che non fanno piangere. Dario Bressanini" },
    { "title": "Uno studio sul vino biodinamico", "text": "Sono passati tre anni da quando su queste pagine ho iniziato a parlare dell’agricoltura biodinamica. L’abbiamo presa alla lontana, come è mio solito, parlando della visione esoterica del suo fondatore, il filosofo austriaco (che nulla sapeva di agricoltura) Rudolf Steiner. Ho descritto alcune sue prescrizioni. Ad esempio di come, per scacciare i topi, si debba catturarne uno, ma solo quando Venere è nel segno dello Scorpione. Poi scuoiarlo, bruciare la pelle e spargere le ceneri sul campo da disinfestare. Oppure di come il cornoletame, forse il preparato biodinamico più utilizzato, “funzioni” perché “La vacca ha le corna al fine di inviare dentro di sé le forze formative eterico-astrali, che, premendo verso l’interno, hanno lo scopo di penetrare direttamente nell’organo digestivo. […] Così nelle corna abbiamo qualcosa di ben adattato, per sua natura, a irradiare le proprietà vitali e astrali nella vita interiore.”. Qualcuno se l’è presa perché ho osato prendere in giro Steiner. In realtà io non ho fatto altro che riprendere le cose che lui ha scritto. Ma è sicuramente vero che, come ricordavo nello scorso articolo, è facile prendersi gioco di quelle che sembrano farneticazioni di un pazzo sotto l’influsso di allucinogeni. La scienza però non può limitarsi al giudizio severo o alla semplice derisione della descrizione del presunto meccanismo di funzionamento di queste pratiche. Gli effetti dei preparati e dei processi biologici dell’agricoltura biodinamica non possono essere esclusi a priori, anche se le concentrazioni sono molto basse. In altre parole la descrizione del presunto meccanismo fornita dai seguaci della biodinamica, con le corna e l’energia astrale, è completamente priva di senso, e tuttavia i procedimenti potrebbero avere un qualche effetto misurabile in base a meccanismi di altro tipo. Le prime spiegazioni delle maree erano campate per aria, ma le maree sono un effetto reale. Ci si deve quindi chiedere serenamente se l’uso dei preparati biodinamici apporti benefici misurabili rispetto a una coltivazione biologica convenzionale. Varrà la pena di interrare il corno di vacca primipara? Vediamo quello che ho scoperto e raccontato nel libro Le bugie nel carrello. Emozioni nel vino Una domanda interessante è come mai l’agricoltura biodinamica stia prendendo piede quasi solo nella produzione di vino, un ambito di cui Steiner non si è mai occupato nelle sue conferenze. Si sente parlare sempre più spesso di «vini biodinamici» o di «vini prodotti con uve provenienti da agricoltura biodinamica», e quasi mai di pomodori o lattuga ottenuti con lo stesso metodo. Sì certo, in qualche mercatino si trovano ma hanno un peso insignificante e soprattutto non “fanno tendenza” come è invece il caso del “vino biodinamico”. Sul perché posso solo fare supposizioni. Prima di tutto il vino è molto più costoso dell’ortofrutta. I margini sono maggiori sia per le aziende produttrici sia per i rivenditori (enoteche e ristoranti possono avere un ricarico dal 50 al 100 per cento o più). Se almeno una fetta di consumatori gradisce il prodotto, diventa relativamente semplice assorbire il costo e l’impegno maggiore in vigna che le pratiche biodinamiche richiedono. In più, c’è forse da considerare che, nella storia dell’umanità, il vino ha sempre avuto forti connotazioni simboliche e spirituali. Basti pensare al rito della messa, in cui diventa «sangue di Cristo». Le visioni di Steiner di forze cosmiche, corpi astrali, spiriti, energie vitali, risonanze celesti ed equilibri naturali, del tutto prive di senso dal punto di vista scientifico, trovano terreno fertile più nel vino che nel pomodoro. Nel marketing del vino, specialmente di fascia alta, l’immagine e le suggestioni svolgono un ruolo fondamentale. Non si vende soltanto una bevanda alcolica a base di uva, ma anche un prodotto corredato di storie, emozioni, ricordi, territori e discorsi onirici. Tutto ciò mal si concilia con la fredda razionalità dei dati scientifici. L’interesse per pratiche che a volte sconfinano nella ritualità magica (come interpretare altrimenti il gesto di seppellire un corno di vacca?) è forse solo una manifestazione delle istanze irrazionali e antiscientifiche purtroppo diffuse anche nei circoli intellettuali che si autodefiniscono progressisti. Molte persone, anche fra i miei amici, credono a non meglio identificate «energie», ai chakra, allo «spirito dell’universo», alle «vibrazioni» e a molti altri fattori tanto evocativi e immaginifici quanto fumosi. E in fondo la biodinamica ben si adatta al fideismo neopagano che chiama «madre» la natura e si affida alla sua benevolenza usando il termine «naturale» come sinonimo di buono e salutare. Le «forze vitali» di cui parla Steiner non sono definite in alcun modo, non si possono misurare e non è chiaro quali effetti possano manifestare Alla prova dei fatti La letteratura scientifica antecedente al 2005 non riporta studi rigorosi di confronto tra biodinamica e agricoltura biologica, ma soltanto articoli che, non avendo subito il normale processo di peer review (valutazione tra pari), hanno scarsissimo valore dal punto di vista scientifico.[i] Sono stati invece pubblicati studi che confrontano le coltivazioni biodinamiche con quelle convenzionali, riscontrando un suolo più ricco di microrganismi, di materia organica e di vermi. Ciò non stupisce perché, come detto, le pratiche biodinamiche sono le stesse dell’agricoltura biologica, con l’aggiunta dei preparati. Per capire se il loro utilizzo (ed eventualmente il calendario astrologico delle semine) comporti una qualche differenza rispetto alle pratiche dell’agricoltura biologica non è corretto usare come termine di confronto un campo coltivato in modo convenzionale: bisogna  studiare due campi di colture biologiche che differiscano fra loro soltanto per l’utilizzo dei preparati biodinamici. Solo così si può capire se possano avere un qualche effetto.  Uno studio molto spesso citato dai seguaci della biodinamica è un articolo pubblicato nel 2002 sulla prestigiosa rivista «Science» da un gruppo di ricercatori svizzeri che hanno studiato per ventuno anni gli effetti della biodinamica, dell’agricoltura biologica e di quella convenzionale sulle coltivazioni.[ii] Nonostante la pubblicità ricevuta, quel confronto tra la biodinamica e l’agricoltura biologica non è rigoroso. Leggendo l’articolo si scopre infatti che i due tipi di coltivazioni hanno ricevuto trattamenti diversi, oltre all’utilizzo dei preparati biodinamici, e quindi non è possibile attribuire ai preparati biodinamici le differenze rilevate tra i due metodi di coltivazione. Altri studi citati dai fautori della biodinamica dimostrerebbero che il concime addizionato con il cornoletame ha una composizione chimica diversa da quello non trattato, il che non stupisce, visto che i due concimi contengono componenti diversi. Non è però chiaro, e le pubblicazioni non lo dicono, perché l’uno dovrebbe essere migliore dell’altro. Un articolo di confronto sul suolo fertilizzato usando sia compost biodinamico sia non trattato conclude che «non sono state trovate differenze tra il suolo fertilizzato con compost e preparati biodinamici rispetto a quello dove i preparati non sono stati utilizzati». [iii] Uno studio sulle uve biodinamiche Nel 2005 il gruppo di John Reganold, professore di agroecologia e agricoltura sostenibile alla Washington State University di Pullman negli Stati Uniti e molto interessato alla biodinamica, pubblica il primo studio di confronto scientificamente accettabile sull’uso dei preparati biodinamici nella coltivazione dell’uva da vino. [iv] L’esperimento, durato dal fino al 2003, ha riguardato 4,9 ettari di viti di Merlot. Su tutta la superficie  sono state utilizzate le stesse pratiche di agricoltura biologica, applicando su metà dell’area i preparati spray 500 e 501,  e dal 502 al 507, aggiunti al compost. Solo in questo modo i ricercatori potevano determinare se l’uso dei preparati biodinamici comportasse variazioni nel suolo o nell'uva. Il suolo è stato analizzato per vari anni di seguito, indagando sia la sua composizione chimica (materia organica, pH, nitrati, fosforo ecc.) sia la sua attività biologica (numero di vermi, attività batterica ecc.). Scrivono i ricercatori: Questo risultato conferma i risultati ottenuti dagli stessi ricercatori in uno studio precedente.[v] Anche il numero di vermi presenti nel suolo per metro quadro (nei primi 20 cm di profondità), pur variando da appezzamento ad appezzamento, non ha mostrato differenze significative. Passando alle viti, l’uso dei diversi trattamenti non ha prodotto differenze significative nell’analisi delle foglie, nella resa, nel numero di grappoli, nel peso dei grappoli e in quello degli acini. L’analisi chimica dell’uva non ha rivelato variazioni statisticamente significative. Attenzione che il termine “significativo” ha un significato tecnico ben preciso e non è un sinonimo, come spesso nel linguaggio comune, di “importante” o “grande”. Una differenza \"statisticamente significativa\" può benissimo essere insignificante nella pratica. Vedi la nota. Tornando all'uva, l’unica differenza riscontrata, solo per i campioni del 2003, è un piccolo aumento del contenuto zuccherino misurato in gradi Brix (+1,3 per cento), dei polifenoli (+2,6) e delle antocianine (+5). I ricercatori concludono che, «sulla base dei dati relativi alla composizione dell’uva, ci sono poche evidenze che i preparati biodinamici contribuiscano alla qualità dell'uva. Le differenze osservate erano piccole e di dubbia utilità pratica». Aggiungerei che, se quelle piccole differenze si sono manifestate solo nel 2003, si  può sospettare che in uno dei campi sia successo qualcosa di imprevisto, slegato dalle procedure biodinamiche, oppure che si tratti di semplici fluttuazioni statistiche. Supponiamo di prendere 20 campi coltivati in modo biologico e di distribuire su 10 di questi i preparati biodinamici. Per effetto delle pura variabilità statistica, dobbiamo aspettarci che circa 5 campi trattati in modo biodinamico abbiano parametri leggermente migliori dei 5 campi di confronto. E questo senza che vi sia una motivazione reale, solo per effetto del caso. La verifica degli assaggiatori L’esperimento descritto sopra è proseguito dal 2001 al 2004 con la vinificazione,[vi] allo scopo di verificare se esistessero differenze sensoriali percettibili tra il vino da uve biodinamiche e quello da uve biologiche. I grappoli sono stati raccolti a mano e per tutti i lotti il vino è stato prodotto seguendo lo stesso protocollo. Per evitare che il sapore fosse alterato da aromi estranei non sono state utilizzate botti di legno. Un gruppo di assaggiatori ha eseguito in cieco una serie di confronti sensoriali sui vari vini.[vii] Inizialmente è stato somministrato il classico test triangolare: si presentano all'assaggiatore tre campioni, tutti della stessa annata, due dei quali sono identici, e gli si chiede di scoprire l’«intruso». Nell'esperimento in questione, ai partecipanti potevano capitare due campioni di vino biodinamico e uno di vino biologico, o viceversa, in modo casuale. I risultati hanno rivelato che in nessuna delle annate, dal 2001 al 2004, sono state riscontrate differenze significative tra il vino biodinamico e quello di controllo (p &lt; 0,05).[viii] Per le annate 2003 e 2004 è stato condotto anche un confronto guidato da una serie di descrittori, sempre con gli assaggiatori all’oscuro di quanto stavano assaggiando. I partecipanti dovevano valutare vari aspetti del sapore, del gusto e dell’aroma di ogni coppia di bicchieri somministrata. Il vino biodinamico del 2003 è risultato possedere aromi di terra più forti e sapore più amaro del corrispondente vino biologico, mentre il contrario è avvenuto nel 2004. Esaminando l’apprezzamento globale, solamente l’annata del 2003 ha mostrato una differenza (p &lt; 0,1),[ix] in quanto gli assaggiatori hanno preferito il vino da uve biologiche rispetto a quello biodinamico (30 contro 18). Il vino del 2004, su cui qualche assaggiatore ha riscontrato differenze tra biodinamico e biologico, non ha invece suscitato preferenze significative. Ricapitolando, con il test triangolare non sono emerse differenze sensoriali rilevanti fra il vino biologico e quello biodinamico della stessa annata. Solo il vino del 2003, quello per cui le uve biodinamiche erano risultate un po’ più ricche di polifenoli (ricordate?), qualche assaggiatore ha riscontrato una differenza. Ironicamente però la maggior parte degli assaggiatori hanno preferito il vino biologico a quello biodinamico. E quindi? Come mai alcuni giurano e spergiurano che il loro vino biodinamico è buonissimo e si organizzano persino fiere dedicate come se fosse una categoria a parte? Ci torniamo su la prossima volta Dario Bressanini P.S. Domani 18 Febbraio alle ore 18:45 saro' a Padova: Aula I - Dipartimento di Chimica - via Marzolo, 1 http://www.unipd.it/ilbo/content/fame-ch... [ii] Mäder, Paul, Andreas Fliessbach, David Dubois, Lucie Gunst, Padruot Fried, and Urs Niggli. \"Soil fertility and biodiversity in organic farming.\" Science 296, no. 5573 (2002): 1694-1697. [iii] Carpenter-Boggs, Lynne, Ann C. Kennedy, and John P. Reganold. \"Organic and biodynamic management effects on soil biology.\" Soil Science Society of America Journal 64, no. 5 (2000): 1651-1659. [iv] Reeve, Jennifer R., Lynne Carpenter-Boggs, John P. Reganold, Alan L. York, Glenn McGourty, and Leo P. McCloskey. \"Soil and winegrape quality in biodynamically and organically managed vineyards.\" American journal of enology and viticulture 56, no. 4 (2005): 367-376. [v] Rif iii \"Organic and biodynamic management effects on soil biology.\" [vi] Ross, Carolyn F., Karen M. Weller, Robert B. Blue, and John P. Reganold. \"Difference Testing of Merlot Produced from Biodynamically and Organically Grown Wine Grapes.\" Journal of Wine Research 20, no. 2 (2009): 85-94. [vii] Gli assaggiatori erano 48 per gli anni 2001 e 2002, e 72 per gli anni 2003 e 2004. [viii] Il valore p &lt; 0,05 significa che c’è il 95 per cento di probabilità che i risultati non siano dovuti al caso. O se preferite che ci sia il 5 per cento di probabilità che i risultati siano solo frutto di una variabilità casuale. Quando si esegue una analisi statistica, ci si deve sempre chiedere qual è la probabilità che il risultato sia dovuto completamente al caso e non ad un effetto reale. Ecco perché quando si eseguono molti confronti statistici la probabilità che qualcuno di questi dia, per ragioni completamente casuali, un risultato positivo è alta. È necessario quindi procedere sempre con cautela e aumentare la soglia di significatività riducendo quindi la possibilità che i risultati siano dovuti al caso. [ix] Con p = 0,1 si ammette la possibilità, pari al 10 per cento, che il risultato sia dovuto completamente al caso e non ad una reale differenza tra le qualità del vino. Per avere dei risultati statisticamente più robusti si preferisce usare dei valori più piccoli di p. Con p = 0,01 la probabilità di un errore dovuto al caso sarebbe solo dell’1 per cento, ma analizzando i risultati dell’assaggio dei vini con questo valore di p i due vini risultano indistinguibili." },
    { "title": "Ma il vino biodinamico è buono?", "text": "È giunto il momento di tirare le somme sull'argomento Biodinamica, con qualche considerazione finale, dopo aver parlato prima di Steiner e poi descritto un esperimento controllato sull'effetto (inesistente) dei preparati biodinamici nella produzione di un vino Merlot. Prima però vorrei segnalare questo articolo della rivista Query, che racconta come la Regione Piemonte contribuisca a finanziare dei corsi di biodinamica. Lo segnalo anche perché nella piccata risposta di Agri Bio Piemonte mi citano come quel \"tal Signor Dario Bressanini. A mio modesto avviso non mi sembra che possa essere considerato il Maestro dei Maestri. Mi sembra, ma posso sbagliare, che esprima solo preconcetti e non conosca affatto la materia.\" Evidentemente non è piaciuta la mia conferenza   . Questo è un atteggiamento tipico delle pseudoscienze: l'idea che se non \"sei dentro\", se non hai \"assorbito le conoscenze fondamentali\" non puoi \"capire\". L'idea che uno possa allegramente impipparsene della paccottiglia esoterica, fare un esperimento e giudicare i risultati non sembra fare breccia nella mente di molti. Influssi celesti Gli scritti di Steiner e dei suoi seguaci, come Maria Thun, sono pieni di riferimenti ai «cicli astrali», ai pianeti e alle fasi della luna. Mentre l’uso dei preparati è obbligatorio, tutta la paccottiglia astrologica che spesso riempie la pubblicistica del settore non influisce sulla certificazione biodinamica. Quindi ai fini strettamente pratici l’agricoltura biodinamica, filtrata dagli aspetti mistici e astrologici, è sostanzialmente una agricoltura biologica con in più l’uso obbligatorio dei vari preparati. Non è dato sapere quanti produttori seguano il calendario astrale di Maria Thun o le indicazioni sulle fasi lunari e l’allineamento dei pianeti ma, data l’abbondanza di materiale su questi argomenti, ho l’impressione che almeno alcuni ci credano veramente. L’obiezione tipica di chi crede negli influssi celesti è questa: «La luna ha un’enorme influenza: guarda le maree!». Certamente, ma questo effetto ben noto è dovuto esclusivamente alla forza di gravità e quindi spiegabilissimo. Ci sono due maree al giorno, che la luna sia piena o nuova. Quando il sole, la terra e la luna sono allineati, la marea è massima. È possibile calcolare con precisione l’effetto della gravità su mari e oceani e stimare l’altezza delle maree. Se però proviamo a calcolare tale effetto su una piantina, o su un grappolo d’uva, scopriamo che è praticamente nullo, com'è noto da secoli. È per questo che quasi non esistono studi scientifici rigorosi sui presunti effetti degli astri sulle coltivazioni biodinamiche, o su qualsiasi altro aspetto della vita. Ormai non c’è più bisogno di ricerche per dimostrare che la posizione dei pianeti non ha alcun tipo di influenza sulle attività umane o naturali. In più, nessuno scienziato serio vorrebbe rischiare di perdere la faccia chiedendo fondi per uno studio come questo. E non dimentichiamoci che l’onere della prova spetta a chi sostiene la verità di un fatto. Non sta agli scienziati dimostrare che il calendario astrologico non funziona, o che non esistono gli unicorni blu, ma ai suoi fautori dimostrare che il calendario funziona e che gli unicorni blu esistono. Nonostante questo, qualche sparuto ricercatore ha provato a studiarne l’influenza sulle colture biodinamiche. Da una ricerca sulla coltivazione del peperoncino è emerso che l’applicazione dei preparati secondo il calendario biodinamico non aveva avuto alcun effetto rispetto alle colture in cui non era stato seguito.[i] Il che, ovviamente, non ha stupito nessuno. Pesticidi naturali e non di sintesi? Nell’agricoltura biologica, e quindi in quella biodinamica, si può utilizzare solo un numero ristretto di pesticidi contro i parassiti e le malattie delle piante, il che esclude la gran parte dei principi attivi che oggi l’agricoltore moderno ha a disposizione.[ii] A volte si dice impropriamente che questo tipo di agricoltura non utilizza «sostanze chimiche di sintesi». Qualcuno potrebbe far pensare che si ricorra a qualcosa che è disponibile in natura, raccolto tal quale e pronto all’uso. In realtà non è proprio così. Tra le sostanze utilizzate dall’agricoltura biologica e biodinamica, oltre che da quella convenzionale, ci sono i composti del rame (l’idrossido, il solfato, l’ossicloruro e così via). Impiegato come fungicida, per esempio contro la peronospora della vite, il rame è un metallo tossico i cui composti purtroppo si accumulano anno dopo anno nel terreno. Nello Champagne, in Francia, il suolo di alcune vigne è contaminato dalla poltiglia bordolese (solfato di rame e calce), usata da oltre un secolo per combattere la peronospora. Si tratta di «pesticidi non di sintesi»? Non direi. Queste sostanze sono prodotti industriali che derivano dai minerali di rame estratti dalle miniere di tutto il mondo. Poi c’è lo zolfo, usato per combattere l’oidio, un fungo che colpisce le viti e altri vegetali. Oggi si ottiene praticamente ovunque come sottoprodotto della lavorazione del gas o della raffinazione del petrolio. Spero proprio che nessuno rimpianga l’uso dello zolfo «naturale», cioè di miniera, perché i minatori non se la passavano tanto bene. Altre sostanze utilizzate in agricoltura biologica e biodinamica sono gli «oli minerali», una miscela di idrocarburi in prevalenza saturi ottenuti dalla raffinazione del petrolio. Per ridurre il numero di composti insaturi, tossici per le piante, si tratta il prodotto raffinato con acido solforico. Insomma, sono sostanze chimiche derivanti da processi industriali tanto quanto altri prodotti fitosanitari  proibiti dall’agricoltura biodinamica (e magari meno tossici dei composti del rame). Ma alla fine il vino biodinamico è buono? A detta degli esperti, alcune case di produzione internazionali di vini di qualità sono passate alla biodinamica. C’è chi lo considera un argomento a favore: «Nella lista dei 100 migliori vini al mondo molti sono biodinamici, quindi la biodinamica funziona». Il ragionamento è ovviamente fallace. Per rimarcare che la presenza nell’una o nell’altra classifica non dimostra alcunché basterebbe chiedersi: «Quanti vini biodinamici ci sono tra i 100 peggiori al mondo?». Dal punto di vista logico è come dire: «Nella classifica dei 100 migliori vini al mondo ce ne sono alcuni la cui uva è stata raccolta da un uomo con il cappello rosso, quindi la cappellorossodinamica funziona». Così è forse più facile capire quanto questo tipo di ragionamento sia sballato. Lo ripeto perché è un punto importante, che a volte non viene colto immediatamente (specialmente dagli appassionati di vino che apprezzano alcuni vini biodinamici): il fatto che esistano ottimi vini biodinamici non dimostra affatto che il merito sia dei preparati biodinamici. Una domanda più sensata è invece chiedersi quanti vini non biodinamici mediocri sono diventati eccellenti dopo il passaggio a queste pratiche. Ma a dire il vero neanche questa domanda, di cui non conosco la risposta, servirebbe a dirimere la questione. Poiché la biodinamica, a parte gli aspetti astrologici su cui non vale la pena di spendere tempo vista la palese infondatezza, è sostanzialmente una agricoltura biologica con aggiunto l’obbligo di utilizzo dei vari preparati, l’unica cosa sensata da fare è mettere a confronto un prodotto da agricoltura biologica con uno da agricoltura biodinamica, per capire se i preparati fanno la differenza. Quando uno scienziato si mette ad investigare con metodo scientifico gli effetti di una pratica, come in questo caso, vuole prima di tutto capire se c’è un rapporto di causa ed effetto. L’uso dei preparati 500 e 501 porta a uve e vini migliori? Se la risposta, come sembra, è che questi preparati sono irrilevanti, questo non significa che i vini in questione siano cattivi. Significa che tra i due fatti non c’è relazione, e se il vino è buono, o cattivo, dipende da altri fattori e non dall’uso di uve certificate biodinamiche. Gli amici esperti mi dicono che i vini biodinamici di Nicolas Joly, Romanée Conti e altri produttori sono straordinari. Non ho alcuna difficoltà a crederlo, ma non c’è alcuna prova che la loro qualità sia dovuta all’uso del cornoletame, del cornosilice o della camomilla fermentata nella vescica del cervo in contatto astrale con le forze cosmiche dell’universo. Credo sia dovuto soprattutto alle pratiche in vigna di questi produttori, al loro grande coinvolgimento e all’estrema attenzione al prodotto. Oltre, ovviamente, alla particolare vocazione del territorio in cui si trovano a lavorare. Metodi da pseudoscienza Visto che, secondo Steiner, una forza vitale pervade gli organismi viventi, nel 1930 un suo allievo, Ehrenfried Pfeiffer, si è inventato una tecnica, che ha chiamato \"cristallizzazione sensibile\" che dovrebbe rivelare le differenti “energie” in organismi diversi. Si mescola del cloruro di rame con il materiale organico, per esempio la polpa di pomodoro, si deposita la soluzione in un piattino e la si lascia evaporare. Pian piano il cloruro di rame cristallizza, formando dei disegni che, secondo Pfeiffer, dovrebbero rivelare informazioni sulla natura del materiale disperso nel cloruro di rame e sulla sua «vitalità», qualsiasi cosa voglia dire. Anche la tecnica della «dinamolisi capillare», su cui non mi addentro, dovrebbe fornire informazioni simili. L’uso di termini e pratiche scientifiche da laboratorio (cristallizzazione, cloruro di rame, capillarità,…) non deve trarre in inganno: a parte la scenografia, non è molto diverso dalla lettura dei fondi di caffè o delle foglie del tè. Anche lì c’è chi ci crede. Ma è pseudoscienza, non scienza. FAQ D: Se chi produce vuole seguire quelle prescrizioni esoteriche, che evidentemente non sono dannose per i prodotti, che male c’è? R: Non c’è ovviamente nulla contro la persona che “ha fede”, ma io credo che la scienza, e gli scienziati, abbiano il diritto di spiegare cosa è dimostrato e distinguerlo da ciò che non lo è, anche se a volte parlano al vento. Hanno il diritto, ma oserei dire anche il dovere, di mettere in evidenza la superstizione dalla realtà. Se qualcuno si sente offeso perché si dice chiaramente che crede in cose che non hanno senso è un problema suo. Credo sia un dovere sociale che gli scienziati escano ogni tanto dai loro laboratori e cerchino di combattere tutti gli atteggiamenti antiscientifici che proliferano nella nostra società moderna, dall’astrologia all’omeopatia, dalle diete assurde basate sui gruppi sanguigni o sulla presunta alcalinità degli alimenti a tutte le varie pseudoscienze. D: Ma tu sei un razionalista! R: Certamente. Razionalista militante. E pure orgogliosamente riduzionista. D: Perché prendi in giro Steiner e color che credono nella biodinamica? R: Io non prendo in giro nessuno. Io riporto quello che ha scritto Steiner e lo confronto con i fatti. Non sono mica io quello che ha detto che si deve scuoiare un topo, bruciarne la pelle e spargerla per i campi. O che le corna del cervo comunicano con le energie cosmiche. E se uno \"dinamizza\" il letame ruotandolo per mezz'ora in senso orario e poi per mezz'ora in senso antiorario, beh, si deve aspettare qualche frecciatina D: Ho comprato un vino biodinamico. Era buono assai. Quindi evidentemente la biodinamica funziona! R: No. Non basta prendere una bottiglia di vino biodinamico e apprezzarla per dire che “funziona”. E non è neanche sufficiente prendere due bottiglie, una biodinamica e l’altra no, e confrontarle. Anche se avessimo la cura di prendere vini da due aziende vinicole confinanti, in modo da avere presumibilmente lo stesso suolo e le stesse condizioni climatiche, la qualità finale del vino è influenzata da moltissimi altri fattori, dai metodi di gestione della vigna alle pratiche che si effettuano in cantina, dal tipo di materiali usati per far invecchiare il vino e così via. L’unico modo per fare un confronto è un esperimento rigidamente controllato come descritto nello scorso articolo. D: Sappiamo bene che ci sono molte cose che la scienza non riesce a spiegare A: Certamente, la scienza ancora non riesce a dare una spiegazione di molti fatti sperimentali. Ma prima di perdere tempo nel tentativo di cercare una spiegazione ad un fatto, è necessario che l’esistenza del fatto stesso sia ben confermata. Per intenderci, non inizio a costruire teorie scientifiche su come le renne di Babbo Natale riescano a volare prima di determinare se effettivamente Babbo Natale esiste davvero e che usi delle renne. D: Mi vuoi forse dire che uno non ha il diritto di credere in ciò che vuole? A: Puoi credere in quello che vuoi, certamente. C’è chi crede a tutta una serie di cose non dimostrate. Basta considerare una qualsiasi religione e se ne trovano moltissime, ovviamente, di \"espressioni di fede\". Tuttavia, così come c’è libertà di fede, esiste anche la libertà di critica, specialmente quando si vogliono far passare per “scientifiche” certe pratiche che proprio non lo sono. Diciamo che gli scienziati sono punti sul vivo quando invadi il loro terreno con un linguaggio pseudoscientifico, e reagiscono di conseguenza. D: Il metodo scientifico non è l’unica maniera di indagine A: Il metodo scientifico serve per ridurre al minimo, e se possibile eliminare, la possibilità di arrivare a conclusioni errate nell’osservazione di un fenomeno, eliminando le possibilità che il giudizio finale venga alterato da fattori estranei (ad esempio le convinzioni personali) al fenomeno che si desidera studiare. Nel far ciò è essenziale che il design dello studio sperimentale sia fatto a dovere. È per questo motivo che racconti aneddotici  (vedi alla voce \"mio cugino...\") non sono accettati. Nonostante tutte le precauzioni ogni tanto vengono pubblicati articoli sbagliati e che giungono a conclusioni errate. Può essere dovuto ad un cattivo design dell’esperimento o a una interpretazione statistica sbagliata dei risultati, alla mala fede o altro. Sta alla comunità scientifica, dopo la pubblicazione, criticare la metodologia con cui è stato effettuato lo studio. Chi sostiene che il metodo scientifico non funziona solitamente non lo capisce e non ha mai proposto nulla di altrettanto valido. D: È fastidioso che gli scienziati vogliano spiegare tutto. R: Non tutto. Solo quello che è in linea di principio spiegabile in termini scientifici, almeno con le conoscenze attuali. Non si capisce perché se un prete parla di genetica e un filosofo di agricoltura nessuno si scandalizzi, mentre se ne parlano gli scienziati (che forse, forse, sono un po’ più titolati a parlarne) si accusi la scienza e gli scienziati di \"arrogante scientismo\". D: È indubbio che gli astri influenzino la vita sulla terra. Non è forse la forza della luna che muove le maree? E l’energia del sole che ci riscalda? A: indubbiamente. Ma quelle sono forze ed energie ben note e studiate. Completamente comprese dalla scienza. Allo stesso modo con cui calcoliamo e prevediamo le maree, basandosi sulla forza di gravità, possiamo prevedere che l’influenza degli altri pianeti è praticamente nulla, per non parlare delle costellazioni. Tirando le somme Perché queste pratiche hanno seguito? Forse il motivo è da ricercare nel bisogno dell’uomo occidentale, in questo momento storico, di riscoprire una dimensione spirituale. Molto più banalmente, queste pratiche possono essere usate come segno di distinzione commerciale. In un mercato sempre più affollato di proposte, è importante trovare dei modi per caratterizzare un prodotto e distinguerlo dagli altri, vendendo al contempo anche emozioni. E il vino è il prodotto perfetto per vendere emozioni spirituali. Dario Bressanini P.S. sempre in tema pseudoscienze volevo segnalare agli interessati che il 14 Marzo parteciperò ad una cena organizzata dal CICAP a Stupinigi (TO). I dettagli (che ancora non conosco) li troverete sulla pagina che ho linkato. [ii] http://www.cra-pav.it/bancadatibiologica..." },
    { "title": "Anidride carbonica, però naturale", "text": "Che mi piace il chinotto lo sapete già, ve l'ho già detto più volte in passato. Quando girando per l'Italia per qualche conferenza trovo una marca nuova di questa bevanda la compro subito per assaggiarla. Come sapete la scorsa settimana ero a Genova in occasione del Festival della Scienza. Dopo la mia conferenza a Palazzo Ducale sull'esistenza degli atomi scendo al baretto per rilassarmi un po' e guardando nello scaffale trovo un chinotto che non avevo mai visto. Biologico. Sapete anche che io non compro nulla di biologico solo perché è bio, ma se un prodotto è buono, che sia bio o meno, sono disposto anche a spendere qualche soldo di più. Eccomi quindi alla cassa con la mia bottiglietta in mano dal costo di due euro e settanta centesimi. Seduto al tavolino inforco gli occhialini per poter leggere l'etichetta. Se la bevanda è biologica userà, immagino, chinotti biologici. Inizio la lettura degli ingredienti e non posso fare a meno di mettermi a sorridere. Acqua minerale naturaleZucchero di canna da agricoltura biologicaZucchero caramellizzatoAnidride carbonica di origine naturale.Aroma naturale di chinotto (0,2%)Acido citricoAromi naturali.  Di succo o polpa di chinotto neanche l'ombra ma c'è l'aroma naturale di chinotto. Ma soprattutto c'è una tanto meravigliosa quanto scientificamente ridicola \"anidride carbonica di origine naturale\". Ovviamente le bollicine di CO2 sono identiche a quelle di un qualsiasi altro chinotto. Spiegavo proprio nella mia conferenza sulla scoperta degli atomi a Genova che è dal 1799 che è stata scoperta una delle leggi fondamentali della chimica, e cioè che non importa con quale processo è stata prodotta una certa molecola, la sua composizione e le sue proprietà chimiche sono le stesse. Se in casa mescolo bicarbonato e aceto si sviluppa anidride carbonica, questa è esattamente identica a quella prodotta mentre brucio del carbone, o dal nostro metabolismo mentre respiriamo, o se butto un pezzo di marmo nell'acido cloridrico. A quanto pare questa stupidaggine dell'anidride carbonica di origine naturale è una caratteristica di altri chinotti bio, ad esempio anche qui usano \"anidride carbonica anch’essa naturale, estratta dal sottosuolo a circa 1000 metri di profondità in Toscana\". Mi spiegate il motivo? Che non sia la banale necessità di differenziare il prodotto Bio per poterlo vendere ad un prezzo più alto cercando di riempire una etichetta con parole evocative verso cui un particolare tipo di consumatori è particolarmente sensibile? (anche se magari avrebbe preferito leggere \"succo di chinotto biologico\") Dario Bressanini" },
    { "title": "Le tre fasi del sorbetto", "text": "Una volta privilegio dei nobili, da gustare nella calura estiva, poi diventato popolare con le sorbettiere casalinghe, negli ultimi decenni il sorbetto è stato quasi dimenticato, servito a volte solo nei pranzi di nozze in una versione semiliquida a metà pasto. I sorbetti solitamente hanno pochissimi ingredienti. Sono spesso fatti con succo o purea di frutta fresca a cui viene aggiunto uno sciroppo di zucchero per aumentarne la dolcezza naturale e allo scopo di mantenere morbida la miscela una volta congelata. Senza latte, panna o altri grassi, sono gli antenati dei moderni gelati. La struttura di un sorbetto, come quella di un gelato, è particolarmente complessa e contiene tutte e tre le fasi della materia con componenti solide, liquide e gassose. Possiamo descriverla come dei piccoli cristalli di ghiaccio e bollicine di aria dispersi in uno sciroppo di zucchero a temperature sotto lo zero. Il ghiaccio è senza dubbio l’ingrediente fondamentale. Durante la produzione la miscela viene raffreddata. L’acqua pura si trasforma in ghiaccio a zero °C; tuttavia in presenza di altre sostanze, come lo zucchero, la temperatura di congelamento diminuisce. A mano a mano che i cristalli di ghiaccio si separano dalla soluzione lo zucchero si concentra, e quindi sono necessarie temperature sempre più basse per formare nuovi cristalli di ghiaccio. Alle temperature a cui è normalmente servito un sorbetto (tra i -10 °C e i -12 °C) c’è ancora un po’ di acqua zuccherata in cui sono sospesi i cristalli di ghiaccio. Più la temperatura si abbassa meno acqua liquida è presente e più il sorbetto diventa duro, sino a quando tutto si solidifica attorno ai -14 °C. Durante il raffreddamento la miscela viene continuamente mescolata sia per mantenere piccoli i cristalli di ghiaccio sia per inglobare minuscole bollicine di aria che aiutano a rendere il sorbetto meno denso e più morbido. La sensazione gustativa che proviamo mangiando un gelato o un sorbetto dipende dalle proporzioni relative di ghiaccio, zucchero, aria e, per i gelati, grassi. I sorbetti sembrano più freddi al palato perché hanno uno scarso o nullo contenuto di grassi e una quantità di aria inglobata inferiore rispetto al gelato. In un gelato sia i grassi che le proteine del latte contribuiscono a stabilizzare le bollicine d’aria, ponendosi sulla loro superficie e impedendo che si aggreghino tra di loro per formare bolle sempre più grandi e poi sfuggire. Per questo motivo un gelato riesce a inglobare molta più aria di un sorbetto, dove latte e grassi sono assenti. L’aria inglobata rallenta anche la crescita dei cristalli di ghiaccio permettendo al gelato di essere conservato per un po’. In un sorbetto il compito di inglobare aria è svolto dalla soluzione zuccherina che raffreddandosi e concentrandosi diventa più viscosa, riuscendo a incorporare un poco di aria, aiutata eventualmente dalle proteine presenti. In passato per ammorbidire i sorbetti e inglobare aria si aggiungeva dell’albume parzialmente montato. Per via della possibilità di contrarre la salmonella, a meno di usare albumi pastorizzati, questa pratica è ora in disuso. Una via alternativa è quella di aggiungere della gelatina. A volte al sorbetto si aggiunge un distillato o un vino liquoroso. L’alcool etilico riduce molto la temperatura di congelamento della miscela e bastano anche percentuali molto piccole per rendere il sorbetto molto liquido. In questo caso si è soliti servirlo in un bicchiere in modo da poterlo bere. Se avete una macchina casalinga per fare il gelato provate a fare un sorbetto, tenendo gli zuccheri totali tra il 22 e il 30 per cento, inclusi quindi quelli già presenti nella frutta, e usando il 30-50 per cento di succo o purea di frutta di stagione, riscoprendo così la frescura che può dare l’antenato del gelato." },
    { "title": "Caccia alla specie (registrata®)", "text": "Tempo fa ho ho raccontato la storia del Kamut e di come sia il marchio registrato di una varietà di Triticum turgidum spp. turanicum. Non vi dovrebbe più stupire quindi apprendere che quella strategia di marketing ha fatto scuola, e si cominciano a vedere altri marchi® associati a specie viventi o a loro varietà, specialmente di cereali. Parliamo di farro ad esempio. Con questo nome generico in Italia spesso si confondono tre specie geneticamente distinte del genere Triticum: il farro monococco (chiamato anche farro piccolo, Triticum monococcum), il primo grano coltivato dall'uomo poi in gran parte soppiantato dal farro dicocco (o farro medio, o semplicemente farro, Triticum dicoccum) ancora oggi coltivato in alcune zone d'Italia come la Toscana, e alla base dell'alimentazione degli antichi Romani. Vi è poi il farro spelta (o farro grande, Triticum spelta) poco diffuso in Italia. La loro storia genetica, e la relazione tra queste specie e i frumenti tenero e duro che oggi consumiamo è molto affascinante. Ma il racconto di come specie diverse si siano incrociate \"innaturalmente\", inglobando interi genomi, per darci le moderne farine per il pane, la pasta e la pizza la rimandiamo ad un'altra volta. Oggi volevo solo dirvi che se trovate in giro dei prodotti a base di Enkir®, o comprate questa farina, state comprando del semplice farro monococco. Il nome commerciale, di proprietà del Mulino Marino, forse è stato scelto per assonanza col nome inglese e tedesco di questo Triticum: Einkorn. E' un \"grano antico\"? Sì, se per antico intendiamo che è stato il primo ad essere stato domesticato dai parenti selvatici. Se invece intendiamo che quello che coltiviamo oggi è identico a quello coltivato 10.000 anni fa molto probabilmente no, perché per il solo fatto di coltivare una specie questa viene pian piano modificata, selezionando alcuni geni, eliminandone altri, accumulando mutazioni genetiche casuali e così via. Perché dovrebbe essere \"meglio\", come alcuni sostengono, mangiare del \"grano antico\" non è chiaro, ma è indubbio che un certo tipo di marketing stia sfruttando questa idea. Rimaniamo tra i grani e passiamo ad un grano duro di cui ci siamo già occupati: il Senatore Cappelli, di origine tunisina e selezionato dal nostro genetista agrario Nazareno Strampelli. Se vi capita di vedere dei prodotti a base di Akrux® si tratta semplicemente del Senatore Cappelli. A quanto pare la K \"tira\" molto nel marketing Con una strategia di marketing ormai collaudata sul sito si magnificano le proprietà dei \"grani antichi\". Tra l'altro su questo sito trovo una intervista al Prof. Luciano Pecchiai che (senza uno straccio di prova scientifica) accusa il grano Creso di essere il responsabile dell'aumento della celiachia. E' la traccia più vecchia che ho trovato delle accuse verso il grano Creso. Nella letteratura scientifica non si trova traccia di questa ipotesi. Deduco che sia stato Pecchiai a dare inizio a questa leggenda ormai diffusa in migliaia di siti web italiani. (Se qualcuno invece ha una fonte precedente sarei interessato a saperlo). Le aziende registrano anche i batteri, non solo i vegetali. Avete mai comprato uno yogurt Activia della Danone? Sì, quello contenente il famoso Bifidus actiregularis, un batterio probiotico. Ma anche qui ci vuole la ® perchè questo nome, che suona scientifico, in realtà è completamente inventato, come dice anche il sito della Activia  Secondo wikipedia e il sito whatisbifidusregularis.org il nome cambia a seconda del paese di commercializzazione: regularis, digestivum, essensis e così via. E sempre di Danone è anche il batterio brevettato Lactobacillus casei immunitas (ora chiamato L. casei Danone). Ora tocca a voi: conoscete altri esempi di specie viventi a cui abbiano appiccicato un nome e un marchio registrato? Arrivederci  Dario Bressanini DISCLAIMER: l'autore di questo articolo non ha alcun rapporto con le aziende citate, e non esprime alcun giudizio sulla qualità o sulle caratteristiche dei prodotti citati." },
    { "title": "Il sorbetto algebrico", "text": "Dopo aver descritto la struttura di un sorbetto veniamo alla ricetta. Anzi, alle ricette. A differenza però delle ormai classiche “Ricette Scientifiche” questa volta vorrei fornire uno schema che ognuno potrà modificare secondo il suo gusto. Sul web trovate moltissime ricette di sorbetti, di frutta o altro. Cercavo la ricetta di un sorbetto alla mela e ne ho trovate decine, tutte diverse. Avrei potuto provarne una a caso e poi modificare gli ingredienti per avvicinarmi al sorbetto che preferisco, con una certa dolcezza, una determinata struttura e cremosità e un sapore di frutta marcato ma non troppo intenso. E se invece della mela lo volessi fare alla pesca? Da dove parto? Altra decina di ricette scaricate dalla rete o prese dai vari libri che posseggo? Ho preferito allora, come nel caso della granita, utilizzare una equazione che possa servire da punto di partenza per le mie sperimentazioni casalinghe. Non fornisce automaticamente una ricetta bilanciata, ma permette, per chi non è un professionista, di avere una guida (grossolana) nella scelta delle quantità. Il professionista invece ha altri, e ben più precisi parametri da tenere in considerazione. Gli ingredienti di un sorbetto sono succo o purea di frutta, zucchero e acqua. In prima approssimazione le proprietà di un sorbetto sono date dalla percentuale di zuccheri totali: la morbidezza e la temperatura a cui si può servire dipendono da questo. L’altro parametro da considerare è l’intensità del sapore, e dipende chiaramente dalla percentuale di frutta utilizzata. Per guidarci nelle nostre sorbettate casalinghe abbiamo la necessità di variare, in modo indipendente, sia la percentuale di frutta sia la percentuale di zuccheri totali. Supponiamo di avere trovato, durante le nostre sperimentazioni, la dolcezza “ideale” del nostro sorbetto alla mela, ma di voler intensificare il sapore di mela. Non possiamo semplicemente aumentare la percentuale di frutta perché in questo modo alteriamo anche la percentuale di zuccheri, che invece vogliamo tenere costanti. Chiamiamo F la quantità di frutta (in polpa o succo). A la quantità di acqua da aggiungere. Questa è chiaramente legata alla quantità di frutta, e chiamiamo D la percentuale di acqua da aggiungere rispetto alla frutta. Questo parametro stabilisce implicitamente (in prima approssimazione) l’intensità del sapore: A = F*D Ad esempio, se scelgo D = 80% = 0.8, avendo 100 grammi di frutta (F=100 g) dovrò usare 80 g di acqua (A = F * 0.8) Alla miscela acqua e succo di frutta aggiungiamo ora Z grammi di zucchero (a livello professionale per comodità solitamente si aggiunge uno sciroppo già preparato). Come ho spiegato la volta scorsa, la consistenza di un sorbetto, e la sua morbidezza a parità di temperatura di servizio, dipendono dalla percentuale di zuccheri totali. Questi sono la somma degli zuccheri già presenti nella frutta  (Zf) e quelli aggiungi (Z) Ztot = Zf + Z La percentuale di zuccheri totali presenti nella frutta si possono trovare in molte tabelle (o sulla confezione di un succo), e li indichiamo con P Quindi  Zf = F*P Ora possiamo calcolare la percentuale di zuccheri totali, che indicheremo con C C = (Zf+Z)/(A+F+Z) Ricaviamo ora, con un po’ di algebra, lo zucchero da aggiungere per ottenere la percentuale desiderata di zuccheri totali C Z = (A*C+F*C-Zf)/(1-C) = (A*C+F*C-F*P)/(1-C) = F (D*C+C-P)/(1-C) Ripeto, a scanso di equivoci: questa equazione è solo un aiuto per trovare una formulazione iniziale da cui partire per sperimentare. NON è una formula per uso professionale. La percentuale di zuccheri totali di un sorbetto varia solitamente tra il 23% e il 30%. Tenete presente che la sensazione di dolcezza dipende anche dalla quantità di acidi della frutta e non solo dagli zuccheri totali. In più noi per ora facciamo finta che tutti gli zuccheri della frutta siano costituiti da saccarosio, e aggiungiamo solo saccarosio. La frutta però contiene anche glucosio e fruttosio, e aggiungendo anche glucosio o sciroppi di glucosio possiamo variare la dolcezza percepita del sorbetto in modo (parzialmente) indipendente dalla cremosità che si vuole ottenere. Ma andiamo per gradi. Il primo tentativo di sorbetto alla mela. Ho acquistato del succo di mela non filtrato. L’etichetta riporta una percentuale di zuccheri del 12% Ne uso 250 g, che contengono 30 g di zuccheri. Come primo esperimento decido di non diluirlo troppo, aggiungendo 80 grammi di acqua (D = 0.32). Per un frutto come la mela non voglio un sorbetto cremoso, ma mi piace una consistenza e dei cristalli di ghiaccio più vicini a quelli di una granita, quindi scelgo di avere una percentuale di zuccheri totali pari al 20% (C=0.2), piuttosto bassa per un sorbetto. Usando la formula ricavata sopra devo aggiungere 45 grammi di zucchero (Z = 45)  Aggiungo l'acqua, sciolgo lo zucchero e rimetto in frigorifero sino a quando la miscela è ben fredda. Poi la immetto nella mia rudimentale gelatiera (di quelle con il corpo da tenere in freezer)  Dopo una mezz'oretta, ecco il sorbetto, ad una temperatura di circa -6 °C (con questo semplice apparecchio non posso andare a temperature molto più basse, specialmente in estate   )  Lo metto in freezer per raffreddarsi ulteriormente, ed è pronto per essere servito.  Sono soddisfatto di questo primo esperimento. La consistenza era quella voluta, non molto morbida. Il sorbetto però è risultato un po’ troppo dolce per il mio gusto, nonostante avesse solo il 20% di zuccheri. Avrei forse dovuto aggiungere un poco di succo di limone al succo di frutta. Oppure, preferibilmente, usare del succo di mele Granny Smith, dal sapore più aspro. Ho chiesto al mio gelataio ambulante di quartiere preferito (il “Peppo”, con il suo camioncino del gelato) quanto zucchero usa per i suoi ottimi sorbetti. Il 28% di zuccheri totali circa, mi ha risposto, e un po' di farina di semi di carrube. Ci proverò la prossima volta (con un altro frutto e con il glucosio)  A presto Dario Bressanini" },
    { "title": "Sapori d'alpeggio IV", "text": "Con colpevole ritardo posto, come ogni anno, qualche foto gastronomicamente interessante delle mie vacanze agostane. In realtà l'unica gita gastronomicamente interessante è stata quella all'alpe Bettelmatt  dove si produce l'omonimo formaggio (lo conoscete?) Purtroppo alla baita da vendere, a 20 euro/kg, avevano solo forme troppo fresche per i miei gusti e non ho comprato nulla.  Anche con i funghi è andata malissimo: solo un po' di finferli per risotti e tagliolini. Ho quindi ripiegato sulle varie \"feste campestri\", come si chiamano da quelle parti, dove a farla da padrona è sempre la carne. In particolare le costine   Cotte pian piano, mai direttamente sulla fiamma viva (l'errore dei neofiti del BBQ che si trasforma in una grigliata bruciata   )  spostando poco alla volta i pezzi di carne, innaffiata con del vino aromatizzato con erbe e aromi (di composizione rigorosamente segreta mi dicono) nelle varie zone a temperature diverse.  Come dicono gli americani (e il conte Rumford prima di loro ) questa carne va cotta \"Low and Slow\", lentamente e a basse temperature, per sciogliere il collagene. Ve lo ricordate vero quando tirate fuori il BBQ? Dario Bressanini" },
    { "title": "Zucchero invertito contemporaneo", "text": "L’ho scritto cinque anni fa ma l’articolo sullo zucchero invertito è ancora uno dei più letti. E molte persone arrivano su quella pagina, indirizzate da Google, perché cercano un metodo per produrre in casa lo zucchero invertito: ingrediente che si ritrova in varie ricette di pasticceria e gelateria. Per chi non avesse voglia di rileggersi il vecchio articolo, lo zucchero invertito è quel prodotto che si ottiene trattando il comune zucchero da cucina (il saccarosio) con degli acidi e il calore. La molecola di saccarosio si scompone (più o meno velocemente a seconda delle condizioni) in una molecola di glucosio e in una di fruttosio. Lo zucchero invertito è entrato come ingrediente in pasticceria semplicemente perché un tempo non erano disponibili commercialmente i due costituenti glucosio e fruttosio, che hanno proprietà diverse dal saccarosio. A volte lo zucchero invertito veniva usato per la presenza del glucosio (ad esempio per impedire cristallizzazioni indesiderate del saccarosio nelle glasse). Altre volte per la presenza del fruttosio, più dolce del saccarosio. Ora entrambi i prodotti sono disponibili sul mercato, per cui in teoria sarebbe possibile riformulare le ricette. Nei casi in cui lo zucchero invertito è insostituibile, oppure non avete voglia di riformulare la ricetta, potete prepararlo seguendo la procedura classica di scissione del saccarosio. Questa però non è semplicissima da effettuare a livello casalingo: come mi accorgo che il processo è terminato? Quanto bicarbonato devo poi aggiungere per neutralizzare l'acido rimasto? A che pH devo effettuare la reazione? Esiste però una procedura molto più semplice e veloce. Quale? Beh, visto che lo zucchero invertito è composto da glucosio e fruttosio, e che ora entrambi si trovano facilmente in commercio, perché semplicemente non combinarli nella giusta proporzione? Il fruttosio lo potete acquistare in qualsiasi supermercato, mentre il glucosio (attenzione, non lo sciroppo di glucosio, come abbiamo già avuto modo di spiegare) oltre che nei negozi specializzati in ingredienti per pasticceria lo potete trovare anche in un comune negozio di fitness, come ho fatto io  Industrialmente esistono vari tipi di “zucchero invertito”: se tutto il saccarosio viene scomposto si ottiene uno sciroppo che contiene in parti uguali glucosio e fruttosio. La percentuale di acqua è solitamente tra il 20 e il 30 per cento. Prima però di assemblare il nostro zucchero invertito diamo un’occhiata all’etichetta del barattolo di glucosio che ho acquistato:  Cento grammi di prodotto contengono 91 grammi di carboidrati. E il resto? Beh, il glucosio può cristallizzare in due forme diverse. Nella prima c’è solo lui, 100% glucosio (si chiama “forma anidra”). Nei cristalli della seconda forma invece, accanto ad una molecola di glucosio si posiziona una molecola di acqua (si chiama “forma monoidrata”). Voi non la vedete, e il prodotto è perfettamente asciutto, ma in quei cristallini c’è dell’acqua. Quanta in peso? Come dicono i chimici, il “peso molecolare” del glucosio è 180, quello dell’acqua è 18 quindi facendo i conticini 100 grammi di glucosio monoidrato contengono 91 grammi di glucosio e 9 di acqua. A questo punto possiamo fare il calcolo degli ingredienti necessari per lo zucchero invertito. Se ad esempio volessimo 100 grammi di zucchero invertito con il 72 per cento di zuccheri dovremmo sciogliere 36 g di fruttosio e 40 g di glucosio monoidrato in 24 g di acqua.  Ed ecco subito pronto il nostro zucchero invertito di cui sappiamo esattamente la composizione, a differenza di quello che accade a livello casalingo se tentiamo di produrlo con il vecchio metodo usando acido citrico e scaldando. Per ottenere un liquido limpido è necessario scaldare un poco.  A livello professionale è anche disponibile lo “zucchero parzialmente invertito”. In questo sciroppo il saccarosio rappresenta il 50 per cento degli zuccheri presenti, mentre il glucosio e il fruttosio sono, ognuno, al 25 per cento. Anche in questo caso la percentuale di acqua può variare come nel caso precedente. Avremo ancora modo di usare il glucosio in futuro. Alla prossima Dario Bressanini" },
    { "title": "Perché ci piacciono i sapori che ci piacciono?", "text": "Abbiamo bisogno del cibo per assumere le calorie necessarie al nostro normale funzionamento, per assorbire nutrienti e sostanze chimiche indispensabili come minerali, vitamine, proteine e grassi. Ma un cibo sconosciuto può anche contenere sostanze tossiche, veleni mortali, batteri e muffe pericolose, o essere avariato. Ad aiutarci a selezionare il cibo per evitare ciò che ci potrebbe fare male e scegliere quello che potrebbe farci bene l’evoluzione ci ha dotati del senso del gusto. Perché sin da bambini i cibi dolci sono molto apprezzati e quelli amari invece vengono rifiutati, ed è solo tramite un processo culturale che cominciamo ad apprezzare cibi e bevande amare come il caffè? Alcuni studiosi ipotizzano un ruolo dell’evoluzione nell’apprezzamento dei cinque sapori fondamentali: dolce, salato, aspro, amaro e umami. La preferenza verso il dolce è innata, come hanno dimostrato vari esperimenti sui neonati. L’apprezzamento verso questo sapore ha fornito un indubbio vantaggio evolutivo: il dolce in natura indica la presenza di zuccheri e quindi di energia. I cibi dolci sono ricchi di calorie e quindi l’abilità di percepire il dolce ha agito da sensore per trovare l’energia di cui avevamo bisogno, avvantaggiando chi apprezzava il dolce. Il sapore salato viene percepito dall’assunzione del cloruro di sodio. Questo minerale è insostituibile per il corpo umano e i livelli di sodio fisiologici sono mantenuti entro stretti limiti anche se il nostro corpo non dispone di un serbatoio per immagazzinare il sodio in eccesso e utilizzarlo quando serve. Il salato viene apprezzato sin da piccoli: a sei mesi di età i bambini già manifestano una preferenza verso l’acqua leggermente salata rispetto all’acqua pura. Una ipotesi ragionevole che è stata avanzata è che un “appetito per il sale” abbia permesso all’uomo di percepire e trovare fonti di sodio, elemento essenziale per il mantenimento del nostro equilibrio chimico. Il sapore umami viene percepito dall’assunzione del glutammato di sodio e da alcune altre sostanze. In italiano potremmo chiamarlo “sapido”. Così come il salato e il dolce, anche l’umami genera una risposta positiva. Una ipotesi ragionevole, ma non dimostrata, è che i recettori del sapore umami si siano sviluppati nel corso della storia evolutiva umana allo scopo di identificare cibi ricchi di proteine, di cui abbiamo bisogno, come carne, prodotti animali e alcuni vegetali. Vari esperimenti hanno mostrato che il rifiuto dei cibi amari è innato: i bambini mostrano eloquenti facce di disgusto se si aggiungono composti amari all’acqua del biberon. La spiegazione evolutiva di questo comportamento fa notare che molte sostanze tossiche e velenose presenti in natura nei vegetali hanno un sapore amaro. Ovviamente non tutte le sostanze amare sono tossiche, e non tutte le sostanze tossiche sono amare, ma data l’abbondanza di vegetali non amari e non tossici -pensiamo alla frutta- un nostro antenato con l’avversione per i cibi amari avrebbe corso meno rischi di avvelenamento rispetto ad un altro a cui fossero piaciuti. Anche l’aspro, o acido, lancia un “segnale d’allarme”. È possibile che il rifiuto del sapore aspro sia una risposta evolutiva dovuta al fatto che cibi attaccati da batteri e altri microrganismi fermentando diventano acidi. Quindi il rifiuto di cibi acidi avariati ha permesso di evitare possibili infezioni e intossicazioni. Tuttavia, a differenza della risposta all’amaro, quella all’aspro è meno netta e dipende molto dall’intensità poiché apprezziamo cibi debolmente aspri e fermentati come pane, yogurt, birra, vino e formaggi da tempo immemorabile. Queste ipotesi del perché ci piacciono o meno alcuni sapori sono sicuramente suggestive. Tuttavia sono necessarie solide prove scientifiche prima di poter affermare che abbiamo finalmente capito perché ci piacciono i sapori che ci piacciono. Dario Bressanini Articolo apparso su Le Scienze n. 541, Settembre 2013 p.s. Se siete a Genova il 1 Novembre e volete venire a salutarmi, o se siete studenti di chimica   http://www.festivalscienza.it/site/home/programma/eventi-per-tipo/conferenze/vedere-gli-atomi-con-la-mente-da-dalton-e.html" },
    { "title": "Le parole sono importanti (consigli ad aspiranti divulgatori #2)", "text": "“Le parole sono importanti” diceva Nanni Moretti in Palombella Rossa, e troppo spesso gli scienziati, quando parlano con il pubblico o con i giornalisti, se ne dimenticano o peggio, sottovalutano questo aspetto.Eccomi qui con la seconda parte dei “Consigli non richiesti a giovani scienziati aspiranti divulgatori”. Questa volta parliamo di parole, se mi perdonate il facile gioco di parole   . Come ho già detto la scorsa volta questi sono consigli e considerazioni tratti dalla mia esperienza personale senza alcuna pretesa di una trattazione sistematica di come si debba comunicare la scienza in generale. Le parole, dicevamo. Per divulgare la scienza ed essere sicuri che arrivi il messaggio desiderato senza fraintendimenti dobbiamo prima di tutto pensare al tipo di linguaggio da utilizzare. E per tutti i temi sensibili a cui accennavo la volta scorsa (siano essi i vaccini, la sperimentazione animale, l'omeopatia, gli ogm o altro) si devono scegliere accuratamente anche le singole parole. E questo perché molti termini hanno una forza emotiva che può orientare la reazione del pubblico in un modo che dovete prevedere in anticipo. Non sottovalutare il potere delle parole Alla tecnica diagnostica chiamata Risonanza Magnetica Nucleare anni fa hanno dovuto togliere la parola “Nucleare” perché le persone ne avevano timore, associandola all’energia nucleare o alle radiazioni. Il termine invece si riferiva ai nuclei degli atomi (solitamente idrogeno) che vengono rilevati dalla macchina. Quando guardiamo una pubblicità di uno yogurt sentiamo sempre parlare di “fermenti lattici” perché il consumatore medio ha paura della parola “batteri”, che solitamente associa alle malattie. Quindi, sia che dobbiate fare un “tranquillo” seminario in un Liceo parlando della biologia dei rospi, o una “caldissima” conferenza pubblica sull’uso degli animali nella ricerca scientifica, prestate molta attenzione alle parole che decidete di usare. Non improvvisate: per la legge di Murphy userete sicuramente le parole sbagliate. Usate un linguaggio semplice ma non semplicistico. Non usate (troppi) termini tecnici: non vi state rivolgendo ai vostri pari. Ricordate che parlando al pubblico questo non ricorderà tutto quello che avrete detto, quindi evitate per quanto possibile termini che non sono di uso comune. L’importante è che arrivi il senso corretto del vostro discorso, anche se dite delle cose che non direste mai in una conferenza ad un congresso scientifico o al vostro collega in dipartimento. Spiegate i termini tecnici (ma meglio non usarli) Se dovete usare un termine tecnico inusuale, spiegatelo sempre, possibilmente prima e non dopo averlo usato. E’ meglio “si usa una tecnica che permette di trasferire geni da una specie all'altra, chiamata transgenesi” invece di “si usa la transgenesi, una tecnica che permette di trasferire geni da una specie all'altra”. Se voi siete un esperto la cosa vi parrà indifferente ma non lo è affatto per chi non è abituato a termini tecnici. La presenza di troppe parole per specialisti ostacola la comprensione del senso generale del discorso, e dopo un certo numero di termini non spiegati che una persona non conosce questa getta la spugna (quindi non mettetene più di due o tre al massimo). Spiegare prima il senso e poi dare, se proprio è necessario, il termine tecnico, aiuta il lettore/ascoltatore/spettatore a non sentirsi inadeguato e incapace di comprendere. Evitate di essere fraintesi Pensate ai modi in cui potreste essere fraintesi e preveniteli. Anche modi “irrazionali”. Ad esempio, le industrie alimentari, e ora anche qualche cuoco “molecolare”, usano degli “amidi modificati”: l’amido viene trattato chimicamente per, ad esempio, renderlo più solubile. Però il termine “modificato” induce alcune persone a pensare che sia un amido geneticamente modificato. Il che dal punto di vista scientifico è privo di senso, visto che una molecola non ha i geni. Ma lo stesso termine viene comunque “esteso”, e associato ad una interpretazione negativa, da chi non ha ben chiaro cosa sia esattamente una modificazione genetica. Sempre in campo alimentare, i termini “raffinato” e “integrale” sono sempre fonte di mille equivoci e fraintendimenti, a volte involontari ma spesso desiderati. Quando in una conferenza parlo dello zucchero bianco e di quello di canna spiego subito che per un chimico il termine “raffinato” è un termine positivo: vuol dire “purificato”: abbiamo \"tolto le schifezze\"   . Anni di messaggi salutistici a favore dei cereali integrali e a sfavore di quelli raffinati hanno trasferito l’immagine negativa da “cereale raffinato” a “qualsiasi cosa raffinato”, e specularmene l’immagine positiva da “cereale integrale” a “qualsiasi cosa integrale”. Con risultati a volte paradossali. Lo zucchero di canna gode di una immeritata “immagine positiva” solamente perché viene contrapposto al “cattivo” zucchero bianco raffinato. Un esempio analogo riguarda il sale integrale, il cui consumo viene a volte consigliato (purtroppo anche da qualche medico o nutrizionista del web!) ma che non ha alcun vantaggio nutrizionale o salutistico significativo rispetto al normale sale da cucina. Casomai è il caso di consumare il sale iodato. E no, quello integrale non contiene abbastanza iodio, ma ci torneremo un’altra volta. Qui volevo solo rimarcare il potere dell’aggettivo “integrale” Fate anche attenzione alle parole che nella vita reale assumono un significato diverso rispetto all'uso tecnico: “Statisticamente significativo” non vuol dire “grande” o “importante”, ma può essere interpretato in questa maniera da chi non ne conosce il significato tecnico. Spiegate anche che una differenza “statisticamente significativa” può essere assolutamente irrilevante dal punto di vista pratico (ad esempio parlando di contenuto nutrizionale di cibi). Le parole degli attivisti Qualche attenzione in più dovete riservarla alla preparazione del vostro discorso se dovete trattare davanti ad un pubblico generalista un tema controverso. Parlando di sperimentazione animale, di vaccini, di OGM o dell’uso del latte in alimentazione dovete dare per scontato che le persone abbiano già sentito o letto le argomentazioni dei vari gruppi di attivisti militanti. Con i loro discorsi hanno già contaminato lessicalmente il discorso pubblico quindi ancora prima di esporre i vostri ragionamento dovete effettuare una “bonifica lessicale”. Ad esempio parlando dell’uso degli animali nella scientifica dovete subito chiarire al pubblico che l’uso e l’abuso di alcune parole è fatto allo scopo di indurre in loro una reazione “di pancia”. Dovete spiegare che quando gli attivisti usano il termine “vivisezione” lo fanno per scatenare una risposta emotiva, anche perché sono carenti di argomenti scientifici a loro favore. E dovete spiegare perché non ha senso usare quel termine. In questa maniera, oltre che a \"ripulire il campo della discussione\" rendete più consapevole il pubblico di essere stato preda di un piccolo inganno linguistico, e quindi sarà forse un poco più guardingo e sospettoso rispetto alle argomentazioni dei militanti. Così come parlando di OGM dovete spiegare perché l’utilizzo di termini come “manipolazione”, ”inquinamento genetico” o ”contaminazione” è fatto apposta per obbligare a inquadrare il discorso in una cornice concettuale a loro favorevole. Stesso discorso per chi dice che bere latte è \"innaturale\". Le parole inducono un “framing”: una cornice interpretativa che serve a dare senso alle informazioni che riceviamo, e per forzare la vostra cornice interpretativa dovete prima togliere quella preesistente (ma di questo parleremo la prossima volta). Io per illustrare come un uso subdolo delle parole possa indurre la reazione emotiva desiderata uso spesso l’esempio del pericolosissimo monossido di diidrogeno. E ricordate che dovete parlare al pubblico che vuole capire meglio la questione NON AGLI ATTIVISTI MILITANTI. Non perdete tempo con loro. Lasciateli perdere. Non dovete rivolgervi direttamente a loro. Se siete tra quelli che vanno a rispondere sui siti e pagine Facebook dedicate alle scie chimiche o ai naturopati antivaccinatori, beh, sappiate che state buttando via energie. Non solo non li convincerete mai con discorsi razionali, ma togliete tempo invece a spiegare come stanno le cose alle persone comuni, semplicemente incuriosite o dubbiose. I cosiddetti “incerti”. Sono loro le persone su cui si debbono concentrare gli sforzi divulgativi. Dovete fare lo sforzo di capire a che cosa è interessato realmente il pubblico, che può essere diverso dalle cose a cui sono interessati gli attivisti. Chiudendo vi segnalo che il giorno 1 novembre tengo una conferenza al Festival della Scienza di Genova sulla scoperta degli atomi, e il giorno 2 novembre presento il libro le bugie nel carrello. Vi consiglio di prenotare se vi interessa. Alla prossima puntata Dario Bressanini p.s. vi pregherei nei commenti di non discutere dei vari temi controversi citati qui, ma solo dell’uso delle parole che viene fatto nei discorsi pubblici. Se volete discutere di OGM, latte o crudismo andate nei topic appositi, grazie. p.p.s. Vi siete accorti vero che quando ho usato i termini “contaminazione lessicale” e “bonifica” ho usato esattamente lo stesso trucco degli attivisti?" },
    { "title": "Oli che fumano", "text": " Se scaldiamo l’acqua sino alla sua temperatura di ebollizione questa si trasforma in vapore. Questo processo fisico è familiare a tutti e sfruttato in cucina in molti processi di cottura. Non tutti i liquidi si comportano in questa maniera però e gli oli sono una eccezione importante. Tutti gli oli alimentari sono composti di miscele di trigliceridi diversi costituiti da una molecola di glicerina legata a tre acidi grassi. Il processo culinario che mette più a dura prova la stabilità di un olio è sicuramente la frittura. Quando riscaldiamo un olio ad alte temperature l’esposizione all’ossigeno dell’aria e la presenza del cibo possono innescare un processo di degradazione ossidandolo e formando delle sostanze nocive. Più la temperatura è alta e più l’ossidazione è veloce. Anche un uso prolungato può degradare notevolmente un olio, e questo è il motivo per cui in una friggitrice l’olio andrebbe cambiato completamente periodicamente, e non rabboccato. Oli con una composizione chimica diversa si ossidano in modo diverso. Quelli ricchi di grassi polinsaturi, come l’olio di mais o quello di soia, si degradano più rapidamente di quelli ricchi di grassi monoinsaturi come gli oli di oliva, di nocciole o di arachidi, in prevalenza composti da acido oleico. In più l’olio extravergine, non essendo stato purificato, contiene delle molecole che agiscono da antiossidanti ritardandone la degradazione. Ancora più stabili sono gli oli contenenti molti grassi saturi, come l’olio di palma o lo strutto. Il loro uso tuttavia andrebbe limitato perché un loro consumo eccessivo può avere conseguenze negative sulla salute. Scaldando un olio ad una certa temperatura comincerà a produrre fumo in modo continuo, ben prima che inizi a bollire. A questa temperatura, chiamata “punto di fumo”, la glicerina si stacca dagli acidi grassi e si producono dei fumi tossici contenenti sostanze nocive come l’acroleina. La temperatura tipica di una frittura è di circa 180 °C. A temperature più basse il cibo si impregna di olio mentre a temperature più alte rischia di bruciare velocemente. È importante quindi che l’olio prescelto abbia un punto di fumo ben superiore alla temperatura di frittura. Spesso si sente dire che l’olio extravergine di oliva ha un punto di fumo alto ma questo non è assolutamente vero. Generalmente più un olio è raffinato, quindi meno sostanze diverse dai trigliceridi contiene, e più è alto il suo punto di fumo. Le impurezze dell’olio che più influenzano il suo punto di fumo sono gli acidi grassi liberi, non legati alla glicerina. La raffinazione a cui sono sottoposti oli come quello di canola –una particolare varietà di colza– riduce la quantità di acidi grassi liberi e di altre impurezze alzando il punto di fumo. L’olio di canola inizia a fumare solo a 240 °C, una temperatura molto superiore a quella di una comune frittura. L’olio di oliva extravergine è ottenuto per estrazione meccanica senza nessuna raffinazione. Per questo motivo contiene una piccola quantità di acidi grassi liberi e una serie di altre impurezze che possono abbassare notevolmente il punto di fumo. È però impossibile definirlo una volta per tutte: due oli prodotti in zone diverse e da varietà di olive diverse possono avere una acidità e un punto di fumo molto diversi. Se l’acidità è bassa il punto di fumo può superare i 190 °C: sufficiente per friggere a temperature non troppo elevate. Se l’acidità è elevata il punto di fumo può crollare sotto i 180 °C e quindi renderlo inadatto alla frittura. (Vi avviso che in rete si trovano tabelle di punti di fumo completamente prive di senso)  In altre parole, non conoscendo le caratteristiche dell'olio di oliva extravergine che usate è difficile prevedere come si comporterà in frittura (notate l'etichetta qua sopra   ) Purtroppo l’acidità di un olio extravergine non si può percepire al palato e non è da confondere con il tipico “pizzicore” di alcuni oli extravergini, causato dai polifenoli, le preziose molecole antiossidanti che rendono più stabile l’olio in fritture prolungate. In alternativa si può utilizzare l’olio di arachidi il cui punto di fumo supera i 210 °C. Vi ricordo che il giorno 1 novembre tengo una conferenza al Festival della Scienza di Genova sulla scoperta degli atomi, e il giorno 2 novembre presento il libro le bugie nel carrello. Per il giorno 2 vi segnalo anche la conferenza di Pamela Ronald sugli OGM sostenibili. Vi consiglio di prenotare in anticipo gli eventi se vi interessa, anche se un certo numero di posti vengono comunque lasciati disponibili fino all'evento. (Il 31 registro anche una minilezione sulle proteine in cucina che verrà messa online nei giorni successivi) Alla prossima Dario Bressanini" },
    { "title": "Vedere gli atomi con la mente. Una storia in molto piccolo", "text": "Eccomi di ritorno dal Festival della Scienza di Genova. Per una volta la conferenza che ho tenuto non riguarda il cibo (anche se in un evento separato ho presentato il libro e ho anche tenuto una lezione sulla chimica delle proteine in cucina), non riguarda le biotecnologie e non riguarda la percezione della chimica. E' una conferenza di storia della chimica. Ho deciso infatti di parlare della scoperta degli atomi, attraverso le idee, le lotte, gli esperimenti e i passi falsi di decine di scienziati sino alla conferma definitiva che questi enti che nessuno aveva mai visto dovevano necessariamente esistere. Ho cercato di rendere l'argomento fruibile ad un pubblico non specialista, e nella storia che narro, lunga quasi quattro secoli, troviamo scienziati ghigliottinati, poveri quaccheri che pensano di avere un liquido blu negli occhi, ragazzini nobili rimasti senza soldi per tornare in Irlanda, esperti di mongolfiere, futuri premi Nobel negazionisti e fisici filosofi contrari all'idea di atomo.  Online trovate anche altre conferenze tenute quest'anno. In particolare vi segnalo quella di Luigi Naldini sulla terapia genica sfruttando il virus HIV come vettore, e quella di Pamela Ronald sugli OGM sostenibili. A presto Dario Bressanini" },
    { "title": "Il Made in Italy contaminato dagli OGM", "text": "Come forse saprete il ministro delle Politiche agricole alimentari Nunzia De Girolamo ha firmato, con i ministri della Salute Beatrice Lorenzin, e dell'Ambiente Andrea Orlando, un decreto che vieta la coltivazione in Italia del mais OGM MON810. L’annuncio del decreto è stato accompagnato da una serie di dichiarazioni come questa Questi discorsi, apparentemente saggi, in realtà sono solo fumosi e si sciolgono come neve al sole se esaminati con un po’ di razionalità. Perché mai la coltivazione di un mais OGM, perché solo di quello si parla, dovrebbe influenzare l’immagine dei prodotti italiani? Circa il 30% del mais coltivato in Spagna è geneticamente modificato, e non mi pare che l’immagine del celebre prosciutto “Pata Negra” o delle acciughe del cantabrico ne abbiano risentito. Perché dovrebbero? E cosa c’entra la biodiversità, parola di cui molti parlamentari si riempiono la bocca ma di cui spesso ignorano il significato? Mica stiamo parlando di specie selvatiche. Lo sanno vero che non c’è il mais selvatico (e dubito che conoscano il teosinte), e che il mais viene comunque acquistato ogni anno per seminarlo? E quindi la “biodiversità” del mais coltivato è quanto le multinazionali sementiere, le stesse che producono il mais OGM, decidono ogni anno di mettere in vendita? Altre dichiarazioni sono altrettanto prive di senso: c’è chi teme una qualche “contaminazione” dei nostri prodotti, come se un mais OGM potesse rendere OGM anche dei pomodori coltivati lì a fianco, manco fosse un virus che inietta una qualche “essenza OGM” come nei film di fantascienza di serie B. So bene che queste mie puntualizzazioni razionali non servono a nulla: le dichiarazioni riportate sopra paiono assolutamente sensate a chi le fa, non riuscendo a capire le obiezioni. Su Facebook ho partecipato ad uno scambio di battute con la deputata del PD Susanna Cenni, prima firmataria della mozione anti OGM. Mi ha colpito molto questa frase: Ho letto “utilizzare” e ho avuto una illuminazione. Non ha scritto “coltivare”, ha scritto proprio “utilizzare”. Possibile che chi ha votato la mozione voglia un’Italia OGM free, per sfruttare commercialmente questa immagine?  Forse quei deputati pensano che adesso gli OGM in Italia non si “utilizzino” e quindi vogliono mantenere l’immagine “OGM free” dei prodotti italiani” (ammesso e non concesso che interessi a qualcuno, vedi la Spagna sopra). Se è così mi spiace ma devo disilludere deputati e ministri: in Italia gli OGM non si coltivano ma si “utilizzano” eccome. Alla luce del sole. Legalmente. Senza alcuna opposizione. L’industria mangimistica italiana utilizza circa 4 milioni di tonnellate di farina di soia ogni anno per produrre mangimi per animali. Di questi 4 milioni di tonnellate l’84% è OGM, importata da Brasile, USA, Argentina e Paraguay. Importiamo 3.350.000 tonnellate di soia OGM. Sono circa 55 kg di soia OGM per ogni italiano, deputati e ministri compresi. Sono numeri enormi, e le navi che trasportano la soia sono impressionanti. Guardatene qui sotto una in fase di scarico, con la ruspa  650.000 tonnellate invece sono OGM free (e costa mediamente l’8% in più della soia normale o OGM) di cui 550.000 di soia italiana (fonte: elaborazione Pellati Informa) Perché la importiamo? Perché non se ne produce abbastanza. E non solo in Italia. Anche Francia, Germania e altri paesi Europei “utilizzano” gli OGM. L’Italia importa anche il 20% del mais di cui abbiamo bisogno. Non potremmo importarla tutta OGM free? No. Al mondo si producono ogni anno 250 milioni di tonnellate di soia, di cui almeno l’80% è ormai OGM; percentuale in continuo aumento. Ed è sempre più difficile trovare sul mercato soia certificata non OGM. Ci sono paesi che la producono, come la Cina, ma sono a loro volta importatori, perché il loro consumo di carne e di prodotti animali è in forte crescita. Entrate in un supermercato. Passata la zona frutta e verdura osservate i vari prodotti di origine animale: latte, formaggi, burro, yogurt, carne, salumi, uova e così via. Se l’84% dei mangimi italiani per animali utilizzano soia e mais OGM sappiate che voi ogni giorno acquistate e mangiate prodotti da animali alimentati a OGM a meno che non vi nutriate esclusivamente di prodotti biologici. Anche prodotti DOP e IGP, certo (il vanto bla bla bla)! Il Parmigiano reggiano, il Grana padano, il prosciutto di Parma, mozzarelle, culatelli e così via. Il vanto della produzione italiana che quei parlamentari vogliono scongiurare da una “contaminazione” di un campo di mais OGM di 6000 metri quadri in Friuli, destinato ad alimentazione animale, ma che invece viene prodotto acquistando regolarmente milioni di tonnellate di mais e soia OGM straniera, destinati ad alimentazione animale. A quanto pare il km zero per gli OGM vale al contrario. Se non ci credete fate un giro in un consorzio agrario (magari uno gestito da quelle associazioni agricole che si oppongono agli OGM). Trovereste sacchi con queste etichette con la scritta \"prodotto da semi geneticamente modificati\".  Vi chiederete perché in un supermercato italiano i nostri prodotti (sempre il vanto bla bla bla) non riportano in bella vista  “Prodotto da animali alimentati a OGM”. Ne avete mai visto uno? Ma è ovvio no? Le leggi europee e italiane lo permettono! Quale produttore di formaggio o di prosciutto o di latte o di bistecche vorrebbe l’etichetta infamante? Se vi fosse una etichettatura obbligatoria l’ipocrisia della politica italiana ed europea sarebbe palese: non voler produrre quello che però vogliamo e dobbiamo acquistare. Chi in questo paese è favorevole all’uso degli organismi transgenici è invece spesso favorevole all’etichettatura, me compreso, perché almeno si capirebbe che l’opposizione di facciata qui da noi serve solo per sperare di lucrare una rendita di posizione basata su una falsa immagine di una Italia OGM free. Queste sono cose stranote agli addetti ai lavori, e io qui lo scrivo da anni, ma dovrebbero anche esserlo ai nostri parlamentari. Nel 2009 le commissioni riunite Agricoltura e Istruzione hanno svolto una “indagine conoscitiva sugli organismi geneticamente modificati utilizzabili nel settore agricolo italiano per le produzioni vegetali, con particolare riguardo all’economia agroalimentare ed alla ricerca scientifica”. Nella settima seduta il Dott. Giordano Veronesi, presidente di Assalzoo, associazione nazionale di produttori di alimenti zootecnici, nonché maggior produttore italiano di mangimi spiega molto bene come l’industria mangimistica italiana sia obbligata ad acquistare dall’estero soia OGM. 40.000 contro 9.000. Ben 8 italiani su 10, come Coldiretti non manca mai di ricordare, sono contrari all’utilizzo degli OGM. Quindi Signori Ministri, è urgente vietare con effetto immediato le importazioni di OGM, al fine di non ingannare il cittadino. Non sono i 6000 metri quadri di mais OGM a Vivaro a gettare un’ombra sulla nostra produzione (il vanto bla bla bla). Sono le  3.350.000 tonnellate di soia OGM che importiamo. Per tacer del mais. Giù la maschera: il \"Made in Italy\" è fatto con gli OGM. Vietate immediatamente le importazioni di OGM. O almeno imponete l'obbligo di etichettatura se nella filiera si usano OGM. Altrimenti siete solo chiacchiere e distintivo. Dario Bressanini P.S.: il brevetto sulla soia Monsanto sta per scadere, e nel 2014, come spiega Monsanto stessa, gli agricoltori che lo desiderino potranno salvare i semi di alcune varietà e riseminarli nel 2015. Non solo: chiunque potrà copiarla e, come successo in India con il cotone Bt che non era protetto da brevetto, potrà produrre nel proverbiale garage biotech la propria versione della soia di Monsanto. Non è difficile prevedere che ne vedremo delle belle." },
    { "title": "Solo zuccheri della frutta", "text": "Ed eccoci qui con la terza e ultima parte della \"saga dell'aggiuntosio\": gli zuccheri (nascosti) variamente aggiunti a marmellate e confetture. Come vi dicevo questa è una sorta di anticipazione del mio prossimo libro \"Le bugie nel carrello\" in uscita a maggio, dove parlo di vari prodotti in vendita in un supermercato immaginario (qui potete vedere la copertina in anteprima). Alla fine il capitolo sui prodotti \"senza zuccheri aggiunti\" è rimasto fuori dal libro, e ve lo presento qui. Incuriosito da quello che ho scoperto (vedi gli articoli precedenti sulle marmellate “senza zucchero” e “senza zuccheri aggiunti*” ) mi metto a frugare tra gli scaffali e trovo un altro esempio di zuccheri nascosti, questa volta in un prodotto biologico di \"Alce nero\"  Questa volta, correttamente, non c'è scritto \"senza zuccheri aggiunti\" ma \"solo zuccheri della frutta\". A norma di legge. Bene. L'immagine della confezione però potrebbe suggerire che gli zuccheri della frutta siano solo quelli presenti delle fragole. Non è così. Giriamo la confezione e leggiamo gli ingredienti  Qui troviamo del succo d'uva concentrato come secondo ingrediente. Il suo scopo è identico a quello del succo di mela nel caso precedente: dolcificare! Facendolo però mascherando l'aggiunta di zuccheri semplici. Ci sono persone che leggendo l’etichetta, e la lista degli ingredienti, potrebbero erroneamente pensare che in qualche modo questo prodotto sia “dietetico” o in qualche modo “più sano”. Quello che interessa, ancora una volta, sono gli zuccheri totali, indipendentemente dalla loro origine e se siano stati aggiunti o meno. Guardiamo la tabella nutrizionale:  Questo prodotto contiene il 44,4 per cento di zuccheri, analogamente ad altri prodotti simili. il succo d'uva concentrato è uno sciroppo che contiene fruttosio e glucosio in percentuale circa uguale. Le sue proprietà chimiche e dolcificanti sono molto simili all’HFCS, High Fructose Corn Syrup data la composizione simile. L’HFCS è uno sciroppo di glucosio e di fruttosio in concentrazione variabile. Solitamente nelle bevande gassate si usa l’HFCS 55: 55 per cento fruttosio e 42 glucosio, mentre per altri prodotti, come quelli da forno, spesso si usa l’HFCS 42, meno dolce, con il 42 per cento di fruttosio e il 53 per cento di glucosio. Le percentuali medie relative di fruttosio e glucosio nel miele sono molto simili all’HFCS 55. Sul suo sito comunque Alce Nero incorre nella medesima violazione in cui sono incorse Zuegg, Rigoni e Hero: dice “senza zuccheri aggiunti”, cosa che abbiamo già spiegato la volta scorsa non si può fare. Insomma, il marketing cerca di catturare così quella fetta di consumatori che sono ormai terrorizzati dallo zucchero “raffinato” aggiungendo un succo che è anch’esso estratto da un vegetale, trattato, concentrato e raffinato. L’etichetta annuncia anche che non è stata aggiunta pectina, il gelificante tipico di confetture e marmellate, e in effetti questa non ha la consistenza di una confettura ma più di una composta. Anche qui il bersaglio è il consumatore terrorizzato dai nomi “chimici” o quelli convinti erroneamente che la pectina “aggiunta” sia in qualche modo diversa da quella già presente nella frutta. Più del 100%? Guardate la foto della confezione: c’è più del 100% di frutta! Vi pare strano? Nella lista degli ingredienti sono dichiarati 102 grammi di frutta (e suppongo si riferisca solo alle fragole e non all’uva) ogni 100 grammi di prodotto finito. Come è possibile? Beh non è impossibile visto che la frutta viene cotta e parte dell’acqua evapora riducendosi in peso prima di aggiungere il succo d’uva concentrato. E di questo quanto ne viene aggiunto? Facciamo due conti. Secondo le tabelle INRAN le fragole hanno il 5,3 per cento di zuccheri quindi 102 grammi forniscono 5,4 grammi di zuccheri. Visto che la tabella nutrizionale dichiara che 100 grammi di prodotto contengono 44,4 g di zuccheri vuol dire che il succo d’uva concentrato ne apporta ben 39 g. 39 grammi di zuccheri semplici aggiunti. Importa qualche cosa che siano estratti dall'uva? Ovviamente no. Un'altra cosa che a volte stupisce il consumatore è che sommando la percentuale di zucchero alla percentuale di frutta non si ottiene 100 per cento. Sul sito di Rigoni vi è un esempio 100% frutta Una variante molto utilizzata della frase “contiene solo zuccheri della frutta” è dichiarare “100% frutta” come per questi snack alla frutta  Guardiamo insieme la confezione  “100% frutta”, “senza zuccheri aggiunti**” (aridaje!) “senza conservanti” con quattro bei lamponi. Effettivamente si vede anche mezza mela, grande quanto un lampone. Facciamo un gioco: guardando la confezione secondo voi qual è la percentuale di lamponi utilizzata? Forza, tirate ad indovinare! 80%? 40%? 10%? Ora giriamo la confezione  I lamponi rappresentano il 5 per cento. Il colore rosso è rafforzato dall’estratto di sambuco e la mela, tra purea e succo concentrato, rappresenta il 91%. Novantun per cento. Proprio come nell’immagine vero? Questi snack sono composti per circa il 70 per cento di zuccheri. “Senza conservanti”, certo! Con tutti questi zuccheri uno mica ne ha bisogno! E sul loro sito dichiarano orgogliosamente che dicono NO ai “procedimenti di fabbricazione chimica”. Sempre sul sito commettono anche lo stesso errore di Zuegg e Hero: dichiarano “Nessuno zucchero aggiunto”. In più dichiarano che queste caramelline contengono solo fruttosio “lo zucchero naturale della frutta”. È vero che il fruttosio si chiama così perché è contenuto in molta frutta, ma molti frutti, incluso le mele, contengono anche glucosio e saccarosio in percentuali non trascurabili. Insomma, concludendo, dopo aver parlato delle marmellate \"senza zucchero\", di quelle \"senza zuccheri aggiunti\" e di quelle che contengono \"solo zuccheri della frutta\" abbiamo imparato che per capire quanti zuccheri sono contenuti in un prodotto l'unica cosa da vedere è la tabella nutrizionale! I numeri non mentono mai. A presto Dario Bressanini" },
    { "title": "Consigli di lettura a Beppe Grillo e al Ministro De Girolamo", "text": "Qualche giorno fa Beppe Grillo sul suo blog ha esortato il neo ministro delle politiche agricole Nunzia De Girolamo a \"studiare qualcosa sulla sostenibilità alimentare e sugli OGM\". Ottimo consiglio. Gli affezionati lettori di questo blog sanno che l'argomento ci sta molto a cuore. Ci permettiamo quindi di consigliare anche a Beppe Grillo di studiare qualche cosa sull'argomento, perchè nel passato non ci pare si sia molto applicato nella materia. Ricordo un, esilarante lo ammetto, monologo sugli OGM, in uno spettacolo di alcuni anni fa, con il famoso pomodoro-pesce  Grillo spiega come gli scienziati abbiano fatto «accoppiare» un merluzzo con un pomodoro per creare il pomodoro antigelo: Nello spettacolo Beppe Grillo sostiene che sono morti sessanta ragazzi di shock anafilattico perché erano allergici al pesce e hanno mangiato il pomodoro antigelo. Fortunatamente è falso! Nessuno è mai morto poiché questo pomodoro antigelo non è mai esistito. (e anche se fossero riusciti a farlo non sarebbe stato certo un \"incrocio\").  E' una bufala. Ma chi ascolta gli spettacoli di Grillo e pensa che dica sempre cose documentate magari crederà sia tutto vero. Lo spettacolo è esilarante, ma non lo si può certo indicare come esempio di correttezza scientifica. (C'è chi in rete si è messo a elencare gli svarioni scientifici del Beppe nazionale) Per comodità sia di Beppe Grillo che del ministro in questo articolo si possono trovare i link a tutti gli articoli di questo blog dedicati al tema OGM. Sono tutti basati su articoli pubblicati su riviste scientifiche serie e che sono stati accettati come validi dalla comunità scientifica (non è un mistero che purtroppo anche articoli di dubbio valore scientifico ogni tanto passino il primo scrutinio e vengano pubblicati, per essere poi rigettati dalla comunità scientifica, come accaduto agli ultimi articoli di Seralini) Caro Grillo, lei sul suo blog consiglia al ministro di ascoltare le parole dell'attivista Vandana Shiva. Se seguirà i link che ho indicato scoprirà cose che sicuramente Vandana Shiva non le ha detto. Per esempio che esistono (grazie al cielo!) OGM frutto della ricerca pubblica, dati gratuitamente agli agricoltori. OGM di una piccola coltura tipica locale, non una grande monocoltura. Non l'ha mica ordinato il dottore che una tecnica come la transgenesi si debba utilizzare solo per le grandi monocolture come il mais o la soia. Non compia l'errore, purtroppo frequente, di identificare gli OGM con la Monsanto e le altre multinazionali. Scoprirà che gli OGM non sono sterili, nonostante questa bufala venga continuamente raccontata proprio da Vandana Shiva. Si potrebbero rendere sterili, probabilmente, e questo risolverebbe un sacco di problemi di coesistenza. D'altra parte siamo abituati a comprare frutti da piante sterili e nessuno si lamenta. La banana ad esempio. O l'uva senza semi (e guardi che gli agricoltori i semi quasi sempre li acquistano ogni anno comunque). Scoprirà che c'è stata, prima che la politica la bloccasse, una ricerca pubblica italiana che studiava OGM pensati per l'agricoltura italiana. Come dicevo prima, la transgenesi è una tecnica, la si può applicare alla monocoltura di soia come al campetto di peperone di carmagnola (casomai servisse) o alle pesche dell'Emilia Romagna. D'altra parte, se un giorno qualcuno regalasse ad un viticoltore una vite che resiste a funghi e muffe e non ha bisogno di essere spruzzata con i composti di rame (pesticidi tossici e persistenti, usati anche per l'uva biologica e quella, oggi di moda, biodinamica) avrebbe qualche importanza sapere come è stata creata quella vite? Scoprirà che alcuni ogm già in commercio hanno avuto un impatto positivo sia sulla salute dei piccoli agricoltori che li hanno utilizzato, sia sul loro reddito, sia sull'ambiente, riducendo l'uso di insetticidi (riducendo, sì). Sto parlando del famoso cotone Bt. Cotone che Vandana Shiva accusa di essere il responsabile di 250.000 suicidi di poveri contadini Indiani. E' una delle tante leggende che circolano sugli OGM. Per coincidenza anche il numero di Nature appena pubblicato contiene uno speciale tutto dedicato agli OGM, a 30 anni dalla loro introduzione. Consiglio a tutti, inclusi Beppe Grillo e il ministro, la sua lettura. Anche Nature prova per l'ennesima volta a sfatare il mito dei contadini poveri suicidi a causa degli OGM. Ma temo non servirà, e i giornali continueranno a a scriverlo (mi fanno un po' ridere quelli che in Italia parlano di giornalismo e di fact checking e data journalism. In Italia?). Che non ci sia relazione tra l'adozione del cotone Bt in India (che ha ormai raggiunto il 90% del cotone prodotto) e il numero di suicidi risulta chiaro se tracciamo un grafico riportando contemporaneamente il numero di suicidi e la percentuale di cotone Bt, utilizzando proprio gli stessi dati che Vandana Shiva utilizza per arrivare al numero di 250.000 morti. Guardate il grafico (ahh, la potenza dei numeri…) più aggiornato rispetto a quello pubblicato da Nature  In blu la curva di adozione del cotone Bt (leggete il valore sull'asse a destra), in rosso il numero di suicidi di agricoltori (leggete il valore sull'asse a sinistra). Il cotone Bt è stato sperimentato per la prima volta nel 2000 e commercializzato nel 2002. Basta un’occhiata per osservare come: 1) la rapida crescita dei suicidi è precedente all’introduzione del cotone Bt. 2) I suicidi raggiungono l’apice nel 2004, in un momento in cui la coltivazione di cotone Bt era solo il 5% del totale, per cui non può certo esserne la causa. 3) Vi è un trend di diminuzione dei suicidi negli anni successivi, contemporaneo all’aumento delle superfici coltivate a cotone Bt, e all’aumento delle superfici a cotone in generale. È noto che una correlazione non implica una relazione di causa-effetto (quanti ragionamenti sballati si sentono basati su questo errore!), ma in questo caso non esiste neanche una correlazione: non c’è proprio evidenza alcuna che i due fenomeni siano correlati. Di che cosa parla allora Vandana Shiva? Visto il calo degli ultimi anni si potrebbe addirittura dire che il cotone Bt abbia fatto diminuire il numero di suicidi? Se affermassi questo prendendo semplicemente questo grafico come “prova” sarei tanto disonesto (o ignorante, fate voi) quanto chi sostiene un legame con i suicidi. Serve molto più che un grafico per dimostrare dei rapporti di causa ed effetto, come abbiamo già detto più volte. I dati sui suicidi, più aggiornati di quelli di Nature, li ho presi dal National Crime Record Bureau indiano (NCRB), che ogni anno pubblica il rapporto “Accidental Deaths and Suicides in India Report”. E se vi interessa qui potete leggere una analisi più completa. Ora dovrei augurare buona lettura a Grillo e al ministro, ma sinceramente dubito che passeranno mai da questo blog, così alla periferia della galassia dell'informazione. Ma stia tranquilo Grillo: nessun ministro vuole toccare questo tema scottante, la situazione italiana non cambierà. Gli OGM della ricerca italiana rimarranno nei cassetti e continueremo invece a importarli. Perchè lei sa che li importiamo in gran quantità vero? Come crede vengano nutriti in gran parte gli animali per produrre il vanto della produzione agroalimentare italiana? Formaggi (anche DOP, pensi al Parmigiano), salumi, carne, uova, latte, yogurt. Tutti strepitano contro la coltivazione di OGM in Italia, ma nessuno si sogna di chiedere di vietare le importazioni. Curioso vero? Dario Bressanini P.S. all'immancabile imbecille che passerà di qua e mi chiederà \"chi mi paga\": sono un ricercatore pubblico, favorevole alla ricerca pubblica in questo campo. Aggiunta delle 13:30. Prima che qualcuno mi accusi di strumentalizzare uno spezzone estrapolato, mi sembra corretto mostrare l'intera sequenza, dove Grillo non pare essere contro la tecnica in sé, almeno all'epoca (il 2000). Poi forse ha ascoltato dei \"cattivi consiglieri\" (come Vandana Shiva) perchè tra spettacoli e il suo Blog si leggono delle cose francamente scientificamente indecenti. " },
    { "title": "Le ricette scientifiche: la cacio e pepe", "text": "A volte ricette apparentemente semplici e poco elaborate nascondono difficoltà inaspettate. È il caso di un classico piatto della tradizione romana: la “cacio e pepe”. (e con questo terzo “episodio”, dopo la carbonara, con la sua origine incerta, e l’amatriciana, terminiamo la trilogia romana). La lista degli ingredienti è cortissima: pasta, pecorino romano e pepe. La pasta, spesso un formato lungo (ma io preferisco maccheroni o rigatoni), viene cotta al dente, scolata, spolverata di pecorino romano e rapidamente mescolata. La fase cruciale della ricetta è il mescolamento, dove il pecorino deve parzialmente sciogliersi e formare una crema liscia e senza grumi che avvolge la pasta. Si aggiunge poi abbondante pepe macinato al momento. A volte invece di ottenere una crema liscia il pecorino si rapprende e dei grumi fusi si separano da un liquido biancastro. Questo è un problema tipico delle ricette che prevedono la formazione di una crema di formaggio fuso: pensate ad una fonduta. Per porre rimedio al problema abbiamo bisogno di comprendere il comportamento del formaggio fuso. I formaggi sono formati da un reticolo proteico, principalmente caseine, che al suo interno intrappolano grassi e acqua. La percentuale relativa dei componenti determina in gran parte l’attitudine di un formaggio a sciogliersi in modo uniforme (come la fontina), di filare (come la mozzarella), oppure di mantenere parzialmente la struttura (come il parmigiano reggiano). Cominciando a scaldare un formaggio il grasso comincia a sciogliersi. Contemporaneamente il reticolo proteico si allenta sino a che le proteine possono scorrere nella miscela di acqua e grasso. Formaggi con una percentuale di acqua più alta, come la mozzarella, si fondono meglio, mentre formaggi stagionati a lungo, come il parmigiano, hanno bisogno di temperature più alte per rompere i legami tra le proteine. Se scaldiamo troppo le proteine coagulano tra loro formando dei grumi ed espellendo l’acqua. Il pecorino romano è un formaggio che scaldato dolcemente può formare una crema. Più è stagionato, minore la percentuale d’acqua, e più è facile che si formino dei grumi. È quindi fondamentale, per ottenere una bella cremina, che il pecorino sia mescolato all’acqua e portato alla temperatura ottimale. Per i miei esperimenti ho utilizzato per comodità del pecorino romano DOP già grattugiato venduto in busta al supermercato che contiene il 37.5 per cento di grassi e il 31.9 per cento di proteine. A naso non era molto stagionato. Ho preso 20 grammi, a temperatura ambiente, e li ho messi in una ciotolina, a cui ho aggiunto 25 grammi di acqua portata all’ebollizione in un pentolino, mescolando bene per emulsionare la miscela.  Per la consistenza che mi piace servono 20-25 grammi di acqua ogni 20 grammi di pecorino. Dopo il mescolamento con acqua bollente la temperatura della miscela era di 40 °C, una temperatura non sufficiente per sciogliere bene il grasso del pecorino. Vedete infatti dalla foto che sono presenti grumi di formaggio non sciolto.  Molte ricette prevedono di scolare la pasta, spolverarla con del pecorino grattugiato e di mescolare velocemente. Se la temperatura non è sufficiente e se non c’è abbastanza acqua il pecorino non formerà una crema e rimarranno dei grumi. Posiziono la ciotolina dentro il pentolino, a fuoco spento, per scaldare ulteriormente a bagnomaria il pecorino. A 55 °C arriva ad una consistenza cremosa ideale poiché il grasso si è completamente sciolto e ben emulsionato con l’acqua.  Se continuiamo a scaldare sino ad arrivare a 65 °C il grasso comincia a separarsi e le proteine si rapprendono in grumi  Il vostro pecorino, più o meno stagionato, si comporta così? Fate un esperimento! Molte persone mi fanno domande a cui potrebbero rispondere semplicemente facendo una prova di pochi minuti. Non abbiate paura di sperimentare: è la cucina Per preparare la cacio e pepe mentre la pasta cuoce sciolgo il pecorino in acqua bollente con le proporzioni viste prima e pongo la ciotolina a bagnomaria mescolando sino a quando ottengo una cremina.  Scolo la pasta, la metto in una zuppiera e ci verso sopra la cremina. Non aggiungo il pecorino nella pentola e niente ripassata in padella perché rischierei di coagulare le proteine e separare i grassi.  Una bella spolverata di pepe, ed ecco il piatto pronto.  Ho usato più di una pentola ma, oh, lava la lavastoviglie! I cuochi capitolini usano un trucco per impedire o ritardare la formazione dei grumi nella crema: stemperano il pecorino con l’acqua di cottura della pasta. Come abbiamo visto non è strettamente necessario, ma se il pecorino è abbastanza stagionato questa procedura può aiutare. Non sempre il trucco funziona però. Come mai? Durante la cottura la pasta rilascia amido. Questo, aggiunto al pecorino, con le sue lunghe catene di glucosio interferisce con la tendenza delle proteine a coagulare, impedendo o ritardando la formazione dei grumi. La quantità di amido presente nell’acqua di cottura però dipende dal tipo di pasta, dalla quantità di acqua impiegata e da altri fattori. Un accorgimento per avere acqua ricca di amido alla fine della cottura è di usarne meno della solita quantità, avendo però l’accortezza di mescolare periodicamente per evitare che la pasta si attacchi. Io uso mezzo litro di acqua per 100 grammi di rigatoni. Grattugio 30 grammi di pecorino per persona e lo metto in una ciotola. Quando la pasta è al dente aggiungo un po’ di acqua di cottura al pecorino e mescolo velocemente, fino alla formazione della crema della viscosità desiderata come visto prima ed eventualmente scaldandola come visto prima. Scolo la pasta in una zuppiera e la condisco con la crema preparata, aggiungendo ancora un po’ di acqua di cottura se necessario. Se col vostro pecorino avete problemi a preparare la crema della consistenza desiderata potete sempre aiutarvi stemperando un po' di amido. L’uso dell’amido per impedire la formazione di grumi nel formaggio fuso è presente anche in altre ricette. Nella classica fonduta per esempio, si mescolano Gruyère ed Emmental, si stempera un po’ di amido nel vino bianco e si usa la miscela per sciogliere a caldo il formaggio. In questo caso oltre all’amido è anche l’acidità del vino a impedire la coagulazione del formaggio. La salsa Mornay è un terzo esempio: derivata dalla salsa besciamella, si aggiunge un tuorlo d’uovo e del parmigiano grattugiato. La farina della besciamella permetterà al parmigiano di sciogliersi in una crema, altrimenti impossibile da ottenere. A presto Dario Bressanini" },
    { "title": "Che ne sai tu di un campo di Kamut®", "text": "Sapevate che il Kamut® è un marchio registrato? E che forse avete già mangiato una bistecca da un figlio di un manzo clonato? Siete sicuri che le patate al selenio siano davvero utili per la vostra salute? Le pratiche esoteriche della biodinamica hanno un qualche effetto sul vino prodotto da uve biodinamiche? E' finalmente in libreria il mio nuovo libro \"Le bugie nel carrello\" dove racconto queste e altre storie. Per l'occasione ho pensato di offrirvi un estratto del primo capitolo, dove racconto la storia del Kamut, le proprietà nutrizionali e le leggende errate diffuse sul web che sostengono sia adatto a celiaci e allergici al grano. Il Kamut, il grano dei faraoni del Montana Di recente l’industria alimentare ha rispolverato i cosiddetti «grani antichi», particolari varietà o specie di grano che da decenni o secoli erano state abbandonate dal punto di vista commerciale perché poco remunerative. Alcuni agricoltori le hanno reintrodotte perché, nonostante abbiano rese più basse rispetto al frumento, possono essere coltivate in modo biologico in aree marginali e vendute a un prezzo superiore grazie al favore che incontrano presso i consumatori. Questi mostrano di apprezzare i grani antichi perché li percepiscono come «più naturali» e con interessanti proprietà nutrizionali. Dal canto loro, le aziende alimentari ne sono attratte perché consentono loro di diversificare la produzione in base alle esigenze dei consumatori. I grissini che acquisto io sono disponibili anche nella versione al frumento tradizionale, che costa meno ma piace meno in casa. Pasta e nuovi prodotti da forno (pane, biscotti, piadine, grissini ecc.) che contengono miscele di farine si trovano in gran quantità anche nei negozi specializzati in alimenti biologici e «naturali». Di sicuro, il cereale che riscuote più successo di tutti è il Kamut. La leggenda racconta che, subito dopo la seconda guerra mondiale, un pilota militare americano abbia trovato in un’antica tomba vicino a Dashare, in Egitto, una manciata di semi vecchi di quattromila anni. Nel 1949 regalò trentasei chicchi a un amico, Earl Deadman, che li spedì a suo padre, un agricoltore del Montana. Quei semi vennero piantati e, miracolosamente, trentadue di essi germinarono,  consentendo l’avvio di una piccola produzione. Portato in giro per le fiere agricole del Montana negli anni Sessanta come curiosità, quel cereale con i suoi chicchi grandi (il doppio rispetto al frumento comune) venne soprannominato «grano del faraone Tut». Nel giro di poco tempo la novità scemò e quel grano venne dimenticato.[i] Nel 1977, i Quinn, una famiglia di agricoltori di Big Sandy nel Montana, recuperarono nello scantinato di un amico una scatola contenente quei semi, li seminarono e li moltiplicarono. Nel 1987 Bob Quinn, il più giovane della famiglia, con un dottorato in patologia vegetale e una buona propensione per gli affari, decise di usare un nome egizio per dare un’identità riconoscibile a quel grano e commercializzarlo. Consultando un dizionario dei geroglifici egizi nella biblioteca locale, accanto alla descrizione di grano e pane trovò la parola «kamut». Il 3 aprile 1989 Quinn registrò il nome Kamut e fondò la Kamut International.[ii] Non a caso nel marchio della società, presente su ogni confezione di prodotti di questo tipo, compare una piramide egizia. Kamut quindi non è il nome di una specie vegetale, ma un marchio registrato (da qui l’uso obbligatorio del simbolo ® su tutti i prodotti che lo contengono) che sfrutta a fini pubblicitari le sue supposte origini egizie, il fatto di essere un «grano antico» e, come vedremo, le sue presunte qualità nutrizionali. Una leggenda accattivante La farina di Kamut dei miei grissini è quindi la stessa che utilizzavano gli antichi egizi, arrivata a noi grazie a quel ritrovamento archeologico? No. La leggenda, sicuramente accattivante, è molto probabilmente inventata. È estremamente improbabile che dei semi possano germinare ancora dopo quattromila anni e, in più, pare che gli antichi egizi coltivassero farro e orzo. Il frumento si sarebbe diffuso in Egitto solo durante il periodo Tolemaico (332-330 a.C.).[iii] Quando i biologi parlano di frumento, intendono più correttamente il «genere» Triticum, che comprende molte centinaia di specie diverse. Alcune le conoscete sicuramente: oltre al  frumento duro (Triticum durum) con cui facciamo la pasta, e quello tenero (Triticum aestivum), più usato per il pane e la pasticceria,[iv] troviamo per esempio anche il farro (Triticum dicoccum). Nel corso dei secoli sono state coltivate in giro per il mondo, anche se non in modo così diffuso, altre specie di Triticum geneticamente simili al grano duro come il Triticum turgidum, specialmente le sottospecie polonicum e turanicum. Quest’ultimo è anche chiamato «grano orientale» o grano Khorasan, dal nome della provincia dell’Iran dove ancora oggi si coltiva. Ecco quindi spiegata l’origine di quel nome, Khorasan, sull’etichetta dei miei grissini. Questo grano è stato descritto per la prima volta nella letteratura scientifica nel 1921,[v] ma alcuni accenni si trovano già nel secolo precedente. Pare che abbia avuto origine nella regione turca dell’Anatolia e sia stato coltivato, sebbene mai in modo intensivo, in zone marginali dell’Asia e dell’Africa settentrionale come l’Egitto, dove è ancora possibile trovarlo al mercato. Da lì, probabilmente, una manciata di semi è finita nel Montana. Non era quindi necessario vestire i panni di Indiana Jones e scavare nelle tombe egizie per scovare i semi del grano Khorasan: bastava andare al mercato, come probabilmente è successo. L’ipotesi più accreditata è che il Kamut sia una selezione relativamente moderna del grano orientale, e neppure la Kamut International spinge o diffonde più la storia del ritrovamento nella tomba, anche perché ormai non ce n’è più bisogno, data la popolarità ormai raggiunta da questo cereale. La sua classificazione botanica precisa, così come la sua origine, è tuttora oggetto di dibattito, e studiosi diversi lo classificano e lo chiamano in modi diversi. Ciò è abbastanza comune nel caso del grano, poiché spesso specie differenti possono occasionalmente incrociarsi tra loro o scambiarsi materiale genetico, generando nuove specie o varianti delle originali, che a loro volta si possono incrociare, dando luogo a una rete intricata di rapporti di parentela. Ci sono scienziati che hanno dedicato la loro vita scientifica alla ricostruzione dell’albero genealogico del grano e, sebbene con le moderne analisi del dna si siano fatti enormi passi avanti, il quadro non è ancora del tutto chiaro.[vi] In ogni caso è comunque un parente geneticamente stretto del grano duro. Uno studio dell’Università di Teramo e dell’Istituto sperimentale dei cereali ha dimostrato che le rese produttive del Khorasan sono tipicamente più basse e hanno una scarsa capacità di adattamento ai cambiamenti ambientali rispetto ad altre tipologie di grano.[vii] In generale, a confronto con le moderne varietà, le caratteristiche agronomiche dei grani antichi paiono inferiori essendo scarsamente resistenti a varie malattie e funghi, aspetti molto importanti per l’agricoltore. D’altra parte questi grani sembrano più adatti a essere coltivati in zone dove piove poco e l’irrigazione è scarsa. Una caratteristica peculiare dei chicchi di Kamut è che sono molto grossi, anche il doppio dei normali chicchi di grano, con un buon contenuto di glutine e di proteine. In generale le sue caratteristiche nutrizionali non sono molto diverse da molte varietà di grano duro, ma il sapore è diverso: come ho detto, i miei figli preferiscono nettamente i grissini di Kamut a quelli di frumento normale della stessa azienda. Un marchio registrato Il mondo dell’alimentazione è pieno di marchi aziendali, per cui non c’è nulla da stupirsi. La cosa più unica che rara in questo caso è che un’abile strategia di marketing ha indotto il grande pubblico ad associare il nome Kamut al grano Khosaran, e poiché il nome è un marchio registrato, nessuno lo può usare se non alle condizioni della Kamut International. Qualsiasi agricoltore, anche in Italia, può seminare il grano Khorasan, ma non lo può chiamare Kamut. Il valore commerciale del suo raccolto finisce così per essere talmente basso da non ripagare gli svantaggi della coltivazione, tra cui principalmente le basse rese. Nel 1990 Bob Quinn ha chiesto e ottenuto la protezione di quella varietà vegetale registrandola all’USDA (il ministero dell’Agricoltura statunitense) con il nome ufficiale di QK-77.[viii] A tutti gli effetti ne è diventato il «proprietario», perché un «certificato di protezione» è una specie di brevetto e conferisce a chi lo detiene quasi gli stessi diritti di proprietà intellettuale. In particolare, una volta diventata «proprietaria» della varietà QK-77, la Kamut International era l’unica titolata a commercializzarla. Se un agricoltore avesse voluto seminare quei semi e vendere il prodotto, non avrebbe potuto farlo senza l’autorizzazione della società e il relativo pagamento delle royalties. Solo le aziende autorizzate possono acquistare, commercializzare e macinare questo cereale. La produzione del Kamut è regolata in modo molto rigoroso e sotto lo stretto controllo dalla Kamut International: deve avvenire in modo biologico certificato e rispettare una serie di norme.[ix] È coltivato quasi esclusivamente nel Montana e negli stati canadesi dell’Alberta e del Saskatchewan. La Kamut International afferma che sono stati fatti tentativi sperimentali di coltivazione del grano orientale in Europa (e anche in Italia), ma con poco successo sino a ora.[x] Gli agricoltori che coltivano il Kamut sono scelti in base alle esigenze del mercato dalla Kamut International, che vende loro i semi e rileva il raccolto a un prezzo prestabilito, solitamente superiore a quello del grano duro, in modo da garantire sicurezza e stabilità di prezzi ai produttori. La società sostiene di mantenere il controllo dei semi solo per esigenze di qualità, poiché li vende agli agricoltori allo stesso prezzo che ha pagato loro per il raccolto l’anno precedente. Ancora una volta non c’è nulla di strano: nonostante sia un fatto poco noto al grande pubblico, è da tempo che i vegetali si brevettano o si registrano, almeno nei paesi occidentali, il che conferisce al titolare una serie di diritti esclusivi per un periodo limitato, solitamente inferiore ai vent’anni. Ora la protezione del QK-77 è scaduta e la varietà è di pubblico dominio, un po’ come il riso Carnaroli, che ormai tutti possono coltivare. Ma associando quel tipo di grano a un marchio registrato, che non scade mai, Quinn si è garantito a tutti gli effetti un monopolio perenne. Chiunque può coltivare del grano orientale, basta che si rivolga a una delle banche dei semi presenti in varie parti del mondo. Il problema è che nessuno vuole comprare dei grissini di grano orientale. Tutti vogliono quelli di Kamut. Dal 1992 la richiesta del mercato è in continua crescita, con incrementi annui spettacolari che superano il 70 per cento. Nel 2012 il Kamut è stato coltivato da circa 150 agricoltori su 25.000 ettari[xi]. La Kamut International vende il suo prodotto, oltre che negli Stati Uniti e in Canada, anche in Australia, in Giappone e soprattutto in Europa. Nel 2010 ne ha esportate 12.000 tonnellate. Tutto il Kamut spedito in Europa arriva in Belgio e viene commercializzato da un’unica società, la Ostara, che a sua volta lo rivende agli acquirenti autorizzati nelle varie nazioni. È interessante notare come l’Italia sia il più grande mercato per il Kamut, con addirittura la metà delle vendite globali,[xii] seguita dalla Germania. Insomma, gli italiani lo adorano. Fin qui niente di strano: anche buona parte del grano duro che usiamo per produrre la nostra amata pasta proviene dall’estero, specialmente dagli Stati Uniti e dal Canada. La cosa che però stride un po’, almeno per me, è vedere il Kamut colonizzare tutti i negozi specializzati in cibi biologici ed ecosostenibili, naturali e a km 0. È vero che è coltivato secondo i dettami dell’agricoltura biologica, ma per arrivare nel negozio di nicchia italiano quel cereale ha dovuto attraversare l’oceano!  Non è certo un prodotto «locale». Il cacao e il caffè presenti sugli scaffali arrivano anch’essi d’oltremare, spesso attraverso il circuito equo e solidale, ma si tratta di prodotti che non possono essere coltivati qui da noi, a differenza del grano. Per questo motivo negli ultimi tempi il Kamut è finito nel mirino proprio di quelle associazioni che hanno una visione etica molto rigorosa del cibo e della sua produzione e sostenibilità, e che sono sempre più critiche nei confronti di questo marchio. Che invece è sbarcato in grande stile nella grande distribuzione organizzata e nei prodotti di largo consumo. Nel mio supermercato un pacco di farina di Kamut costa 4,39 euro, più del quadruplo del suo equivalente di grano duro. Il resto lo trovate nel libro A presto Dario Bressanini [i] Si veda il sito della Kamut International  http://www.kamut.com/en/history.html). [ii] R. M. Quinn, Kamut®, ancient grain, new cereal  http://www.hort.purdue.edu/newcrop/proce...). [iii] D. M. Dixon, A note on cereals in ancient Egypt, in P. J. Ucko, G. W. Dimbleby (a cura di), The domestication and exploitation of plants and animals, Transactions Publishers, New Brunswick, 2008, pp. 131-42. [iv] Anche il frumento duro si usa in pasticceria e in panificazione, ma meno frequentemente. Ad esempio il pane di Altamura è preparato con il grano duro. [v] J. Percival, The wheat plant, Duckworth, London 1921. [vi] Dopo una prima classificazione che identificava il Kamut come la sottospecie polonicum del Triticum turgidum, la maggior parte degli studiosi ora lo identifica come la sottospecie turanicum. Tuttavia un’analisi del dna pubblicata nel 2006 suggerisce che il Khorasan possa forse essere un ibrido originato nel vicino Oriente tra il Triticum polonicum e il Triticum durum, il comune grano duro. [vii] F. Stagnari, P. Codianni, M. Pisante, Agronomic and kernel quality of ancient wheats grown in central and Southern Italy, «Cereal Research Communications», n. 36, 2008, pp. 313-26. [viii] Certificato di protezione di varietà vegetale numero 8900108  http://wheat.pw.usda.gov/ggpages/gopher/...). [ix] Il prodotto deve avere un quantitativo minimo di selenio e di proteine. Anche l’utilizzo ha una serie di regole molto rigide: per esempio, non è possibile fregiarsi del marchio Kamut per una pasta che lo contenga in miscela con il grano duro. Per il pane invece la percentuale di frumento non deve superare il 50 per cento e deve essere segnalata in etichetta. [x] http://web.archive.org/web/2006032410554.... [xi] Comunicazione privata all’autore della Kamut International. [xii] http://www.kamut.com/press/Press-Release..." },
    { "title": "Vino e biodinamica. The movie", "text": "Tempo fa dedicai un articolo al pensiero del filosofo Rudolf Steiner e ai cosiddetti \"fondamenti della biodinamica\", raccontando di come per scacciare i topi si debba spellare un topo quando Venere è nel segno dello Scorpione, dei preparati lasciati fermentare nella vescica di un cervo, delle patate che rendono materialisti e cose così. Avevo promesso che avrei scritto un seguito dedicato al vino prodotto da uve biodinamiche e così è stato. E' uno dei capitoli del mio nuovo libro Le bugie nel carrello di cui vi ho messo online parte del  capitolo dedicato al Kamut. Qualche tempo fa ho tenuto una conferenza a Cuneo, ospite del CICAP, dedicata proprio al vino e alla biodinamica, in cui racconto il contenuto del capitolo del libro. Buona visione.  A presto Dario Bressanini" },
    { "title": "Crudo non è sempre meglio", "text": "Periodicamente il mondo delle diete è attraversato dalla moda del momento. Diete iperproteiche, diete low carb, diete a base di ananas o di aloe, detox, del paleolitico e così via. Consigliate dalle pagine di libri di successo e riviste a grande diffusione dedicate alla salute e al benessere, hanno però spesso scarso supporto scientifico. Negli ultimi tempi sta prendendo piede la cosiddetta dieta (o meglio “regime alimentare”) crudista. L’idea di base è che la cottura danneggi irrimediabilmente le sostanze nutritive contenute negli alimenti, che andrebbero quindi sempre assunti crudi. È vero, per esempio, che alcune vitamine si degradano con il calore, ma è sbagliato generalizzare. Altri nutrienti, come carboidrati e proteine, non sono danneggiati dalla cottura e possono essere digeriti più facilmente. Ci sono poi dei casi in cui la cottura addirittura aumenta la quantità di sostanze utili assorbibili dal nostro corpo, come vedremo. Nutrienti segregati  L’immagine di una persona che sgranocchia una carota cruda è spesso presa a simbolo di una alimentazione “salutista”. Ironicamente però vari esperimenti hanno dimostrato come questo sia il modo peggiore di assumere il beta-carotene contenuto. Le cellule vegetali, a differenza di quelle animali, sono protette da una parete cellulare costituita da vari polisaccaridi: principalmente cellulosa -un materiale che il corpo umano non è in grado di metabolizzare- emicellulosa e pectina. Sono poi circondate da una membrana cellulare. Infine i nutrienti sono spesso localizzati in alcuni compartimenti specifici all’interno della cellula, o legati ad alcuni elementi strutturali come proteine e membrane. Insomma, sono “sepolti” in profondità e questo può influire enormemente sulla loro accessibilità. Le cellule quindi devono venire danneggiate meccanicamente, chimicamente, o mediante il calore per poter permettere al nostro corpo di assorbire i vari nutrienti. L’azione meccanica, come quando prepariamo un passato di verdura frullando tutto, danneggia le pareti di cellulosa mentre riscaldando avviene la degradazione chimica della pectina e i tessuti si ammorbidiscono. Disponibilità  Quando leggiamo la tabella nutrizionale di un alimento con il relativo contenuto di ferro, vitamina C o beta-carotene, non significa che il nostro corpo, mangiando quell’alimento, riesca effettivamente sempre ad assorbire quelle sostanze. Si definisce la bioaccessibilità di un nutriente la quantità disponibile per l’assorbimento intestinale dopo il rilascio dall’alimento. Questo parametro è ben più importante del semplice contenuto di un nutriente, perché misura la quantità che è effettivamente disponibile nell’intestino per essere assorbito e che quindi può dare benefici al nostro corpo. Non necessariamente una attività antiossidante di una sostanza, ad esempio, nel nostro corpo proviene dal vegetale che ne ha una concentrazione maggiore, se questa è poco bioaccessibile. La bioaccessibilità è il punto di partenza per indagare la biodisponibilità: la frazione di nutriente di ingerito disponibile per essere utilizzato dalle normali funzioni fisiologiche o per essere immagazzinata dal nostro corpo. In altre parole, il nutriente è lì, pronto per essere assorbito e utilizzato dal nostro corpo. Ma non sempre ci sono le condizioni adatte per farlo: ad esempio dipende da cos’altro sto mangiando in quel momento, quante fibre, quanti grassi ecc. Queste misure non sono semplici da effettuare. In vivo si può misurare la concentrazione nel plasma dopo che una certa dose di nutriente è stata assunta da dei volontari, oppure prelevare direttamente dall’intestino del materiale organico e analizzarlo, o usare altri metodi. In vitro invece si cerca di simulare i processi digestivi e il successivo assorbimento utilizzando acidi, enzimi e colture cellulari appropriate. Carotenoidi Il beta-carotene, e i carotenoidi in genere, sono i responsabili della colorazione arancione di vegetali come carote o papaya, ma sono presenti anche in altri vegetali, come gli spinaci, coperti dal verde della clorofilla. Il beta-carotene è un nutriente prezioso per il nostro corpo: è un precursore della vitamina A -per questo motivo viene anche chiamato provitamina A- e ha un potere antiossidante che pare essere coinvolto nella protezione da alcune disfunzioni e malattie. Il carotene nelle carote è localizzato in forma cristallina nei cromoplasti (organuli delle cellule circondati da una doppia membrana dove si accumulano i pigmenti). Insomma i caroteni sono “sepolti” in profondità nelle cellule delle carote e di altri alimenti che li contengono e quindi devono prima essere resi accessibili, rompendo le varie barriere, a partire dalla parete cellulare esterna di cellulosa e pectina, prima che nel nostro intestino possano venire assorbiti. Trattamento termico I trattamenti termici e meccanici possono danneggiare le membrane, la parete cellulare, e denaturare le proteine, aumentando quindi l’estraibilità dei carotenoidi. Vari autori hanno studiato questo effetto, e le conclusioni sono che più il tessuto delle carote viene danneggiato meccanicamente e rammollito dalla cottura e più il beta-carotenee gli altri carotenoidi sono bioaccessibili. Nei primi minuti di cottura avviene la rottura della  membrana e la cellula perde di turgore. Successivamente inizia la degradazione della pectina (alcuni trattamenti, come l’uso di calcio o sbianchitura, possono mantenere più a lungo il turgore dei vegetali, ma ne parleremo un’altra volta). Uno studio in vitro con un metodo che simula la digestione [Hedrén 2002] ha stimato nel 3 per cento la percentuale di beta-carotene bioaccessibile in pezzi di carota cruda. Riducendo le carote in polpa omogeneizzata la percentuale sale al 21 per cento e cuocendola si sale al 27 per cento. È importante notare anche come cottura e trattamento meccanico siano importanti entrambi: se cuociamo dei pezzi di carota senza sminuzzarli la percentuale stimata di beta-carotene accessibile è solo del 6 per cento, anche se è il doppio del valore trovato per la carota cruda a pezzi. Un dato simile trova Lemmens [Lemmens 2009]: un aumento da due a sei volte. Il trattamento meccanico può avvenire prima della cottura oppure dopo ma è fondamentale perché la rottura della parete cellulare è un prerequisito per il successivo rilascio del beta-carotene. Ecco perché masticare bene il cibo per sminuzzarlo è molto importante. Gli studi in vivo sono più rari perché più complicati, ma uno studio del 1998 [Rock 1998] ha trovato un aumento di beta-carotene nel plasma di alcune donne di tre volte rispetto al consumo di carote crude. Uno studio [Livny 2003] in pazienti con una ileostomia trova dei risutati analoghi. Negli ultimi anni molte altre ricerche hanno cercato di misurare quanti carotenoidi, di quelli presenti, vengono effettivamente assorbiti dal nostro corpo. Le misure sono difficili da effettuare ed esperimenti diversi portano a risultati numerici diversi, ma in tutti i casi viene confermato che il modo migliore di assumere i carotenoidi delle carote è di sminuzzarle, cuocerle e mangiarci insieme dei grassi. Ma cuocerle quanto? La risposta è riassunta in questo grafico [da Lemmens 2009] che mostra la relazione tra “durezza” raggiunta dalla carota durante la cottura la bioaccessibilità del carotene:  I risultati mostrano chiaramente come le qualità strutturali delle carote (sull’asse verticale) siano inversamente correlate con la bio-accessibilità del beta-carotene in vitro (sull’asse orizzontale). Insomma, più la carota è rammollita e più il carotene è accessibile (e vediamo di trovare un compromesso gastronomicamente accettabile, non è che possiamo ridurre tutto a succhi omogeneizzati   ) Temperature e distruzione Ma le alte temperature non danneggiano il beta-carotene? Sì certo. In particolare una parte viene trasformata in una molecola meno utile (per i chimici: un isomero cis. La lunga catena di 11 doppi legami coniugati e un anello alla fine delle due catene lo rendono particolarmente suscettibile di isomerizzazione e ossidazione). L’isomero cis ha una ridotta capacità di trasformarsi in vitamina A e una capacità antiossidante minore. Ma il bilancio globale è sempre a favore della cottura perché molto piè beta-carotene diventa accessibile al nostro corpo. Olio e pummarola  Rendere bioaccessibile un nutriente, attraverso la distruzione delle pareti e membrane o il distacco da proteine o altre molecole a cui sono legati è solo il primo passo. Il processo di assorbimento intestinale, la biodisponibilità, può venire influenzato da vari fattori, come la presenza o meno di fibre o di grassi. Tutti i carotenoidi sono molecole che si sciolgono nei grassi (lipofile) e non nell’acqua, e per venire assorbite dalla  mucosa del duodeno devono essere incorporate in micelle, insieme a trigliceridi, fosfolipidi, acidi biliari e colesterolo, e la presenza, nel pasto, di grassi è un elemento molto importante. Tuttavia non serve esagerare: già una piccola quantità come 5 grammi di olio è sufficiente per garantire un adeguato assorbimento di carotenoidi durante un pasto a base di carote cotte. Nello studio in vitro citato sopra aggiungendo olio la percentuale di beta-carotene disponibile sale sino al 45 per cento. La prossima volta illustreremo un semplice esperimento per mostrare la preferenza dei carotenoidi verso i grassi. Le carote non sono gli unici ortaggi a manifestare questo comportamento. Il bel colore rosso dei pomodori è dovuto al licopene: anche lui una molecola della famiglia dei carotenoidi. Ha un buon potere antiossidante e si pensa che abbia delle funzioni protettive nei confronti di alcuni tipi di tumore. Consumare pomodori quindi è consigliato, tuttavia alcuni esperimenti eseguiti su volontari mostrano come la biodisponibilità del licopene nei pomodori freschi o nel succo di pomodoro sia, a parità di licopene contenuto, due o tre volte più bassa rispetto ad una salsa o a un concentrato di pomodoro, dove la cottura ha liberato molto più licopene racchiuso nelle cellule. Anche grazie al ridotto contenuto di acqua il concentrato di pomodoro in tubetto può contenere fino a 20 volte più licopene disponibile, a parità di peso, rispetto ai pomodori freschi. Crudista? Naaaa, la strategia migliore sembra essere quella di seguire una dieta equilibrata, contenente sia vegetali crudi che cotti. A presto  Dario Bressanini Bibliografia 1. E. Hedrén, V. Diaz, and U. Svanberg, \"Estimation of carotenoid accessibility from carrots determined by an in vitro digestion method.,\" European journal of clinical nutrition 56, 425–30 (2002). 2. O. Livny, R. Reifen, I. Levy, Z. Madar, R. Faulks, S. Southon, and B. Schwartz, \"Beta-carotene bioavailability from differently processed carrot meals in human ileostomy volunteers.,\" European journal of nutrition 42, 338–45 (2003). 3. C. L. Rock, J. L. Lovalvo, C. Emenhiser, M. T. Ruffin, S. W. Flatt, and S. J. Schwartz, \"Bioavailability of beta -Carotene Is Lower in Raw than in Processed Carrots and Spinach in Women1,2,3,\" J. Nutr. 128, 913–916 (1998). 4. L. Lemmens, S. Van Buggenhout, I. Oey, A. Van Loey, and M. Hendrickx, \"Towards a better understanding of the relationship between the β-carotene in vitro bio-accessibility and pectin structural changes: A case study on carrots,\" Food Research International 42, 1323–1330 (2009). 5. G. Knockaert, L. Lemmens, S. Van Buggenhout, M. Hendrickx, and A. Van Loey, \"Changes in β-carotene bioaccessibility and concentration during processing of carrot puree,\" Food Chemistry 133, 60–67 (2012). 6. I. Sensoy, \"A review on the relationship between food structure, processing and bioavailability,\" Critical Reviews in Food Science and Nutrition 130219130102000 (2013). 7. L. Lemmens, S. Van Buggenhout, A. M. Van Loey, and M. E. Hendrickx, \"Particle size reduction leading to cell wall rupture is more important for the β-carotene bioaccessibility of raw compared to thermally processed carrots.,\" Journal of agricultural and food chemistry 58, 12769–76 (2010). 8. K. H. van het Hof, C. E. West, J. A. Weststrate, and J. G. A. J. Hautvast, \"Dietary Factors That Affect the Bioavailability of Carotenoids,\" J. Nutr. 130, 503–506 (2000)." },
    { "title": "Il colore arancione", "text": "La volta scorsa avevo spiegato perché mangiare verdure crude non sia sempre la cosa migliore, raccontando di come i carotenoidi diventino più accessibili con la cottura. In più la biodisponibilità dei carotenoidi liberati dall'alimento aumenta se contemporaneamente assumiamo dei grassi, perché i carotenoidi sono molecole che non si sciolgono in acqua ma amano l'olio. Vi mostro un semplice esperimento per mostrare la solubilità dei carotenoidi nei grassi. Prendiamo una carota, grattugiamola e mettiamola in un pentolino  Aggiungiamo un bicchiere di olio di semi e iniziamo a scaldare a fuoco basso  Arrivati a 100 gradi la miscela comincia a bollire perchè l'acqua si trasforma in vapore. Continuate per cinque minuti. Alla fine lasciate raffreddare e con un colino filtrate l'olio in un bicchiere. Confrontatelo con il colore dell'olio di semi di partenza  Vedete come è bello arancione? I carotenoidi si sono sciolti nell'olio. qualcuno vuole suggerire un uso estetico/gastronomico per questo bellissimo olio arancione? Questo esperimento, insieme ad altri collegati al colore dei cibi, l'ho mostrato un una puntata di Geo Scienza qualche mese fa. Buona visione  Alla prossima  Dario Bressanini" },
    { "title": "Consigli non richiesti a giovani scienziati aspiranti divulgatori", "text": "Spesso mi scrivono giovani ricercatori o studenti chiedendomi come si diventa divulgatori scientifici. Come si “diventa” non lo so: io ho iniziato quasi per caso e non lo faccio per professione. Però nel corso degli anni mi sono fatto un po’ di esperienza su come si può fare divulgazione scientifica. Ho pensato quindi di mettere per iscritto qualche consiglio (non richiesto) a giovani scienziati aspiranti divulgatori specialmente su qual è il modo migliore per comunicare temi controversi e scottanti come le biotecnologie, la sperimentazione animale, le energie alternative, la chimica nel quotidiano, l’omeopatia, i vaccini e così via. Sono consigli e considerazioni tratti dalla mia esperienza personale senza nessuna pretesa di una trattazione sistematica di come si debba comunicare la scienza in generale. Sarà un viaggio lungo e a puntate, diretto esplicitamente ai giovani ricercatori con la passione della divulgazione e quindi probabilmente interesserà solo pochissimi. Gli altri non temano perché questo rimarrà il blog della Scienza in Cucina, solo con qualche puntatina fuori campo. Come NON si comunica. Credo che il modo migliore per iniziare questo discorso sia spiegare come non si devono affrontare certi temi perché si va verso il fallimento sicuro. Gli scienziati tendono a pensare che “se solo il pubblico sapesse le cose che sanno loro non ci sarebbe più nulla da discutere e tutti la penserebbero nello stesso modo”. E questo soprattutto nei casi dove il consenso è quasi unanime tra gli scienziati ma non lo è affatto nel pubblico, vedi la sicurezza degli OGM, l’utilità dei vaccini, il funzionamento dell’omeopatia per effetto placebo, la necessità della sperimentazione animale ecc.. Piccola parentesi: non c’è mai l’unanimità, in nessun campo scientifico, ma di questo parleremo più avanti, insieme all’irresistibile e nefasta tendenza di certi giornalisti a scovare “la voce contro” e a dargli purtroppo lo stesso peso della cosiddetta “scienza ufficiale” (cioè della grande maggioranza degli scienziati) se non di più. Ci arriveremo. Tutti gli scienziati sono (o si ritengono) persone razionali, che davanti a fatti accertati, esperimenti riproducibili e ben fatti, ragionamenti solidi e logica inoppugnabile arrivano alle stesse conclusioni, raggiungendo un consenso quasi unanime (vedi sopra). Quindi perché il pubblico non dovrebbe fare altrettanto? Perché davanti agli stessi fatti una buona parte del pubblico giunge a posizioni diverse da quelle degli scienziati? La risposta standard dello scienziato è che il pubblico non ne sa abbastanza. Confonde virus e batteri, non sa che una molecola di sintesi è indistinguibile da una naturale, non sa che i geni sono in ogni essere vivente, non sa come funziona l’evoluzione e così via. La soluzione proposta dello scienziato è ovvia ed è quella che lui stesso ha appreso sui banchi dell’Università: ci si siede a sentire il luminare e si impara tutto quello che dice. Quindi basta spiegare al pubblico che cosa è il DNA, come funzionano i vaccini o la fisiologia umana e tutti abbracceranno gli OGM, abbandoneranno diete idiote a base di alimenti “acidificanti e alcalinizzanti” o gruppi sanguigni, faranno vaccinare i figli in massa e smetteranno di andare dal naturopata. Beh, non funziona così. Questo è quello che gli studiosi della comunicazione della scienza chiamano “deficit model”: si descrive il pubblico come fondamentalmente ignorante di questioni scientifiche e per colmare questa carenza è necessario riversare più informazioni nelle loro teste. È l’approccio che a volte viene chiamato Top-Down: le informazioni vanno dall’alto (della cattedra) al basso e non devono venire discusse. “Zitto e ascolta tu che queste cose non le sai”. Questo è l’approccio seguito da migliaia di anni in ogni scuola, (e credo che in certi casi sia insostituibile), ma non funziona nel mondo reale con un pubblico generico. In particolare le persone su molti temi si fanno una opinione basandosi spesso su processi non razionali e che coinvolgono altri aspetti oltre a quello puramente scientifico, e l’esperienza ha mostrato che questo tipo di approccio Top-Down semplicemente non funziona. L’idea che basti spiegare come funziona il DNA per far accettare al pubblico gli OGM è semplicemente una illusione, che piaccia o meno. Si possono trovare molti esempi di comunicazione scientifica diretta al pubblico, o al potenziale consumatore, effettuata secondo questa metodologia. In gran parte la storia della comunicazione delle biotecnologie agrarie (appunto, gli OGM) effettuata soprattutto dalle multinazionali del settore è leggibile in questa maniera. Sin dagli anni ’90 la comunicazione di Monsanto in questo campo è un esempio di come non si dovrebbe effettuare una campagna: “basterà spiegare alla gente che un gene è un gene e tutti accetteranno gli OGM”, dimenticando di considerare le implicazioni etiche, sociali, politiche ed economiche, le incertezze, i dubbi, gli interessi ecc. Robert Shapiro, CEO di Monsanto, lo dichiarò già nel 1999: Personalmente fossi in loro avrei licenziato in tronco da tempo il personale del settore comunicazione ma incredibilmente non hanno ancora imparato la lezione e continuano a commettere gli stessi errori. Questo ha creato danni enormi a tutto il settore, rendendo estremamente difficile per la ricerca pubblica, con molti meno mezzi a disposizione, correggere i danni comunicativi causati, anche ammesso che si sapesse come fare. Certo che glielo devi spiegare cosa è un gene, ma se ti fermi a questo ottieni l’effetto opposto. L’8 giugno scorso in giro per l’Italia è stata organizzata la giornata “Italia unita per la corretta informazione scientifica”, che spero diventi un appuntamento fisso. I temi trattati dai vari relatori erano proprio quelli che più generano divisione e incertezza nel pubblico: sperimentazione animale, OGM, vaccini, cellule staminali e così via. Una critica che è stata fatta ad alcune conferenze è che erano costruite proprio secondo questo modello: dirette più a degli studenti universitari che al grande pubblico. D’altra parte nessuno all'università insegna a noi scienziati come comunicare efficacemente, a meno di seguire un master post laurea. È anche per questo che ho pensato che forse le mie esperienze potrebbero essere di aiuto a qualche giovane scienziato aspirante divulgatore. Che piaccia o meno se un divulgatore vuole raggiungere il suo obiettivo, deve prepararsi in anticipo nel veicolare il proprio messaggio, soprattutto se questo è “problematico”, al pubblico specifico a cui vuole rivolgersi. Facciamo ora un passo indietro nel tempo e andiamo negli anni ’80: Michael Jackson e Madonna vengono consacrate come Pop Star, viene messo sul mercato il primo PC IBM e dopo qualche anno la Apple lancia il primo Macintosh. Al cinema si conclude la prima trilogia di “Guerre Stellari” e iniziano quelle di “Indiana Jones” e di “Ritorno al futuro”. Inizia la pandemia di AIDS, Kary Mullis inventa la PCR, che rivoluzionerà la biologia mentre la “crisi della mucca pazza” segna l’inizio di una crisi profonda di fiducia tra il grande pubblico e la scienza. Il PUS Nel 1985 la Royal Society, l'istituzione scientifica britannica più prestigiosa, pubblica un rapporto sulla Public Understanding of Science, (o PUS come tutti la chiameranno in seguito), la \"comprensione della scienza da parte del pubblico\", conosciuto anche come Rapporto Bodmer dal nome del Dr. (futuro Sir) Walter Bodmer, direttore dell’Imperial Cancer Research Fund, che ha presieduto il comitato che ha stilato il rapporto. Il rapporto nasceva dalla considerazione che le conoscenze scientifiche del pubblico in un mondo sempre più scientificamente e tecnologicamente avanzato non fossero sufficienti per prendere decisioni informate, sia personali che all’interno della società o di una azienda. Dalla prefazione del rapporto Il rapporto suggerì una serie di azioni per correggere la mancanza di conoscenze scientifiche del pubblico allo scopo di migliorare la capacità del cittadino di compiere scelte, sia individuali che collettive, che avessero un solido fondamento scientifico. Il cittadino consapevole Spesso la scienza e gli scienziati vengono criticati dalle scienze sociali, accusati di considerare le loro risposte “migliori” di altre. Il rapporto PUS è onesto e esplicito in questo: E ancora Non ho difficoltà ad ammettere che da scienziato la penso in modo simile: i fatti scientifici devono essere il punto di partenza per la discussione pubblica di molti temi (certo non di tutti). Non è ammesso accettare le opinioni di chi pensa che 2+2=5. Le opinioni non sono tutte uguali. Alcune si rispettano altre no. E tutti devono accettare il fatto che 2+2=4 e partire da lì. Questa è la struttura che ho volutamente dato a molti capitoli dei miei libri, “Pane e Bugie”, “OGM tra leggende e realtà” e “Le bugie nel carrello”. Prima ho esposto i fatti accertati, facendo una selezione ragionata nella letteratura scientifica, cercando di mostrare i vari aspetti della questione, e poi ho mostrato i miei ragionamenti basati su quei fatti. Chiarendo bene i miei passaggi logici, ed esponendoli al lettore senza però pretendere che accetti le mie conclusioni a scatola chiusa. Pretendendo però che si parta da quei fatti accertati per arrivare, magari, a conclusioni diverse seguendo ragionamenti diversi. Questo modo di strutturare i capitoli è, incidentalmente, stato anche apprezzato da molti lettori, citandolo esplicitamente in varie recensioni per cui mi sento caldamente di consigliarlo ai giovani scienziati aspiranti divulgatori: separare bene i fatti dai ragionamenti e le opinioni basati sui fatti. Esattamente come si fa in un normale articolo scientifico. Quando parlo di biotecnologie o di rischio chimico non voglio solo raccontare i fatti nel modo più obiettivo possibile, ma anche spiegare perché a partire da quei fatti traggo le mie conclusioni. E mi infastidiscono molto coloro che pretenderebbero che uno scienziato raccontasse solamente i fatti nudi e crudi, come se a ragionare e discutere fossero tutti autorizzati (letterati, filosofi, sociologi, preti, politici, giornalisti ecc..) tranne che gli scienziati, marmaglia secondo alcuni pericolosa e quindi da tenere sotto stretto controllo (a questo proposito mi sento di consigliare la lettura di “perché gli scienziati non sono pericolosi”, di Gilberto Corbellini). Non solo Top Down Già pochi anni dopo la pubblicazione del rapporto ci si è resi conto che il comportamento del pubblico rispetto alla scienza non era interpretabile solamente in termini di ignoranza del pubblico nelle questioni scientifiche. Il fisico John Ziman, membro del comitato che ha stilato il rapporto PUS, nel 1990 coniò il termine “Deficit model” per indicare questa visione inadeguata del rapporto del pubblico con la scienza. Il rapporto PUS è stato a volte criticato, a mio parere ingiustamente, dipingendolo come se suggerisse solamente di riempire di informazioni scientifiche il pubblico. Non è così. Lo dicono chiaramente sin dall’introduzione: “Comprensione, per noi, significa capire la natura dell’attività scientifica e non solamente la conoscenza di alcuni fatti”. E in molti altri punti: Le critiche Come accennavo il PUS è stato molto criticato, specialmente nell’ambito delle scienze sociali. Non è questo il luogo per discutere delle varie critiche al PUS e dei vari approcci che seguirono per coinvolgere il pubblico (con acronimi altrettanto repellenti, come PEST   ) Tornando al “Deficit Model”, concludendo questa prima chiacchierata, il mio parere personale di scienziato con la passione per la  divulgazione è che sì, è sostanzialmente corretto dipingere il grande pubblico come carente scientificamente (come altro interpretare il fatto che il 40 per centro degli italiani pensi che il sole è un pianeta e non una stella o il 50 per cento che confonde virus e batteri?) È altrettanto banalmente ovvio che se il pubblico avesse davvero lo stesso livello di conoscenze degli esperti dei vari settori, e condividesse i loro modelli di ragionamento razionale, arriverebbe alle stesse conclusioni su vaccini, OGM e sperimentazione animale (sempre con il caveat della non unanimità accennato sopra, esiste sempre uno scienziato che dice stupidaggini. E' un teorema): dopo tutto anche gli esperti erano “pubblico” prima di diventare esperti e sono ancora “pubblico” nei campi in cui non sono esperti. Purtroppo però non basta una conferenza per trasformare il pubblico in “esperto”, anche perché spesso e volentieri il pubblico non ha il minimo interesse a diventare esperto. Non si può essere esperti di tutto. Non vuole sapere del DNA e dei geni. O quanto meno non vuole sapere solo di DNA e geni. Vuole capire che valori sono coinvolti, chi ci guadagna e chi ci perde, chi controlla gli sviluppi tecnologici, se è in contrasto con la sua morale, la sua etica, la sua religione, con il suo modo (anche legittimamente irrazionale) di vedere il mondo. Se ci si può fidare, quali sono i rischi e i benefici, come cambia la sua identità sociale e così via. Quindi pensare che con una lezione stile universitaria “dalla cattedra al  banco” le persone cambino idea sui vaccini e sugli OGM è semplicemente illusorio. Una piccola parte forse lo farà, ma dipende molto da cosa e soprattutto da come vengono dette le cose. Insomma, l’analisi del rapporto Bodmer era condivisibile ma la condotta suggerita non era sufficiente. Necessaria ma non sufficiente. Non era sbagliato suggerire di investire nell’educazione scientifica nella scuola primaria, di potenziare i musei scientifici di tipo innovativo dove le persone “fanno e capiscono”, di invitare gli scienziati ad aprirsi verso la società, di aiutare gli insegnanti a preparare esperienze da fare con i bambini, potenziare le biblioteche, istituire premi scientifici per piccoli aspiranti scienziati, organizzare festival scientifici e così via. Solo non era sufficiente. Focalizzarsi solamente sull’ignoranza del pubblico non era una strategia efficace. E non lo è nemmeno tuttora se si vuole che il pubblico condivida le conclusioni degli “esperti” sulla sperimentazione animale, sulla sicurezza degli OGM, sui vaccini e così via. Sono di parte? Certamente. Il “take home message” agli scienziati La raccomandazione finale del rapporto PUS, quella più importante, è da sposare interamente anche ora, 30 anni dopo: “Comunicare la scienza ad un pubblico generico non è facile e, si potrebbe pensare, dovrebbe essere lasciato a coloro che lo fanno di mestiere e non agli scienziati. Tale atteggiamento non è più appropriato, e probabilmente non lo è mai stato. Gli scienziati nel loro complesso devono riconoscere che hanno la grande responsabilità di parlare con il pubblico.” Non posso che reiterare l’invito: siate disponibili a farlo e consideratelo un vostro preciso dovere sociale. Dopo tutto è il cittadino che vi paga lo stipendio da scienziati, e la società potrebbe beneficiare anche da questa vostra attività, e non solo nella produzione di pubblicazioni scientifiche. Come farlo? Qualche suggerimento dalla prossima volta. Dario Bressanini" },
    { "title": "Un addendum sul Kamut®", "text": "Ho parlato poche settimane fa del Kamut®, proponendovi un estratto da \"Le bugie nel carrello\". Durante la stesura del libro ho contattato la Kamut International, proprietaria del marchio registrato Kamut®, per avere alcuni chiarimenti. Molto gentilmente hanno risposto alle mie domande e, poiché solo una parte delle informazioni ricevute è stata utilizzata nel libro, ho pensato di pubblicare qui, senza miei commenti, le domande fatte e le risposte ricevute (in inglese. La traduzione è mia). Come si dice in questi casi, le affermazioni della Kamut International sono sotto la sua responsabilità, e le riporto qui senza verifica. Mi riprometto per quelle di tipo medico/salutistico di fare una indagine di approfondimento. 1) è ancora vero, nel 2012, che l'intera produzione del Kamut arriva dagli USA (Montana) e dal Canada? 2) sul sito della Kamut International è scritto che gli esperimenti di coltivazione del Kamut in altri paesi non sono andati a buon fine, per questioni di clima, malattie etc. Mi chiedevo, visto che il Khosaran è originario dell’Anatolia e tuttora coltivato in altre regioni come l'Egitto e l'Iran, se abbiate mai fatto degli esperimenti di coltivazione della vostra varietà in quei luoghi 3) Quanti sono gli agricoltori che coltivano Kamut ogni anno e su quanti ettari? 4) La lista di attesa di coloro che vorrebbero coltivarlo è molto lunga? 5) Ho letto che tutto il Kamut che arriva in Europa viene spedito in Belgio e commercializzato da una unica società, che poi lo rivende agli acquirenti autorizzati nelle varie nazioni. È così? Può illustrarmi un po' meglio la struttura commerciale Italiana? 6) Ho letto su una newsletter della Kamut International che l'Italia assorbe più del 50% della produzione di Kamut. è corretto? O il 50% è riferito alla sola esportazione escluso le vendite in USA e Canada? 7) è possibile sapere in quali altre nazioni europee, dopo l'Italia, il kamut è così apprezzato? 8 ) Mi incuriosisce tra le specifiche per la certificazione il contenuto minimo di selenio di 400 ppb. Poichè il selenio assorbito dai cereali è diretta funzione del selenio contenuto nel terreno, terreni poveri di selenio, come alcuni in Europa, sono automaticamente esclusi dalla possibilità di coltivare Kamut certificato. Potrebbe sembrare che questa richiesta sia fatta appositamente per escludere la coltivazione in Europa. Come commentate questa ipotesi? 9) La Kamut International ha sostenuto che i moderni programmi di miglioramento genetico del grano hanno modificato a tal punto il grano moderno che alcune persone non sono più in grado di digerirlo. Le sarei molto grato se poteste fornirmi i riferimenti ad articoli e pubblicazioni scientifiche che dimostrano questo legame, argomento a mio parere molto interessante e da approfondire. 10) Voi stessi suggerite di consumare Kamut ai soggetti affetti da ipersensibilità al frumento. Anche in questo caso gradirei avere dei riferimenti scientifici precisi in modo da poter leggere lo studio. 11) Il contratto stipulato dagli acquirenti del grano Kamut comprende il pagamento di una royalty per l'uso del marchio? Una quota percentuale del fatturato? Alcune risposte sono molto interessanti, ad esempio quelle che riguardano le presunte differenze tra \"grani moderni\" e \"grani antichi\", ammesso che la differenza sia definibile in modo sensato e netto. Nel libro ho spiegato, dando i riferimenti scientifici, di come il Kamut non sia adatto ai celiaci o agli allergici, ma altri aspetti richiedono, almeno da parte mia, un supplemento di inchiesta, per cui rimando i miei commenti ad un prossimo articolo. Arrivederci a presto Dario Bressanini" },
    { "title": "Senza zuccheri aggiunti*", "text": "La volta scorsa abbiamo parlato delle marmellate e confetture \"senza zucchero\".  Oggi tocca a quelle \"senza zuccheri aggiunti*\", come questa che ho acquistato un mese fa al supermercato  In etichetta saccarosio o altri zuccheri espliciti non ci sono. Se però pensate che questo prodotto contenga solo mandarini e sia in qualche modo \"dietetico\" vi sbagliate. Giriamo il barattolo e leggiamo gli ingredienti:  Il succo di mela è il primo ingrediente, quindi in percentuale maggiore dei mandarini (che rappresentano il 30 per cento a fronte di un minimo di legge del 20 per cento). Il succo di mela contiene fruttosio, saccarosio e glucosio e quando lo concentriamo può essere a tutti gli effetti utilizzato come sciroppo zuccherino dolcificante. Il trucco di marketing di sostituire lo zucchero con del succo di mela o di uva è ormai molto diffuso: permette di far sparire dall'elenco degli ingredienti lo zucchero, ormai sempre più malvisto dal consumatore, e di sfruttare l'immagine salutistica positiva che la frutta possiede. Della mela però abbiamo tolgo la buccia e le fibre e concentrato il liquido risultante. Il prodotto finale, possiamo controllare sulla tabella nutrizionale, contiene zuccheri (glucosio, saccarosio e fruttosio principalmente) per quasi la metà in peso, come altre marmellate.  Anche questa etichetta però non è a norma. Il Regolamento (CE) n. 1924/2006 stabilisce il senso dell’indicazione “senza zuccheri aggiunti”: Aggiungendo succhi di frutta concentrati indubbiamente si aggiungono monosaccaridi (glucosio e fruttosio) e disaccaridi (saccarosio), e altrettanto indubbiamente i succhi in marmellate e confetture sono prodotti alimentari utilizzati per le loro proprietà dolcificanti. L’asterisco della mia etichetta rimanda alla scritta sul retro della confezione “* contiene naturalmente zuccheri”, come prevede il regolamento. Nel 2010 la rivista il Salvagente analizza una serie di marmellate e confetture “senza zuccheri aggiunti*” mostrando che gli zuccheri invece ci sono, aggiunti come succhi di frutta concentrati. La rivista Altroconsumo segnala all’Autorità garante della concorrenza e del mercato (AGCM) l’uso scorretto della frase. L’11 luglio 2012 l’AGCM condanna Zuegg e Hero a pagare rispettivamente 100.000 e 200.000 euro per avere usato il termine “senza zucchero” e “senza zuccheri aggiunti” (Qui e Qui trovate i provvedimenti dell’Autorità. È citato anche questo blog nelle note   ) Il mio barattolo al mandarino allora? Comprato un mese fa? Rigoni a seguito del pronunciamento del garante nei casi Zuegg e Hero ha deciso di adeguare le sue etichette già dall’agosto 2012. Altroconsumo però aveva segnalato anche i suoi prodotti e il 20 marzo 2013 anche Rigoni è stata colpita da un provvedimento dell’AGCM per identici motivi ed è stata condannata a pagare 40.000 euro di multa. Tra l’altro è interessante notare come sul sito Rigoni descrive l’uso del succo di mela Facciamo due conti. Dalle tabelle dell’INRAN le mele hanno il 10 per cento di zuccheri disponibili. Quindi partendo da 2 chili di frutta posso ottenere 200 grammi di zuccheri. Concentrando lo sciroppo posso ottenere la concentrazione desiderata da aggiungere al resto della frutta (mandarini nel mio caso). Lo possiamo chiamare \"aggiuntosio\"   (un bellissimo neologismo che mi ha fatto conoscere su twitter Francesca Artemide, coniato da suo marito) Al garante Rigoni fornisce qualche numero interessante Il succo di mela quindi viene concentrato sino a contenere il 69 per cento di zuccheri e poi aggiunto al resto della frutta. Ha senso estrarre gli zuccheri presenti nelle mele e mescolarli con la rimanente frutta? Distinguere una molecola dall’origine? È un discorso che abbiamo fatto mille volte qui sul blog. Dal punto di vista nutrizionistico, scientifico e salutistico no. Se invece del saccarosio aggiungiamo zuccheri -con le stesse calorie- dal miele, dallo sciroppo d’acero o di agave, dal succo di mela o altro abbiamo un prodotto praticamente identico dal punto di vista nutrizionale, ma con un appeal maggiore per tutte quelle persone che sono state raggiunte dalla demonizzazione ingiustificata del saccarosio come sostanza indipendentemente dalle quantità utilizzate. È una sciocchezza sostenere che gli zuccheri estratti dalla mela o dall’uva siano “meglio” di quelli estratti dalla canna, dalla barbabietola o derivati dal mais. Sono sempre zuccheri e hanno lo stesso potere calorico. E a parità di percentuali di glucosio, fruttosio e saccarosio non vi sono neanche differenze salutistiche. Il succo di mele contiene fruttosio in percentuale circa doppia rispetto al glucosio. Ricordo che nel tanto demonizzato HFCS, “High Fructose Corn Syrup”, una miscela di glucosio e fruttosio, quest’ultimo è in percentuale solo leggermente superiore al glucosio. Ma c’è chi schifa le confetture fatte con l’HFCS e non quelle con il succo di mela. Potenza del marketing. Non vi è veramente alcun motivo reale di sostituire il saccarosio nella produzione di una confettura. Non vi sono vantaggi nell’usare succhi di frutta concentrati, solo svantaggi. Prima di tutto di costi: il succo di mela concentrato costa molto di più del saccarosio: nel 2012 il costo industriale dello zucchero è stato mediamente di circa 0,965 euro al Kg, mentre il costo del succo di mela concentrato filtrato è stato di circa 2,765 euro al kg (dati citati nella sentenza dell’AGCM). Però dal punto di vista del marketing è un vantaggio: lo zucchero sparisce dall’etichetta e in più si può dire che si usa solamente frutta. Il succo di mela è determinante per dolcificare questi prodotti, che sono composti da zuccheri per il 35-40 per cento circa. Nel preparare 100 grammi di confettura di albicocche sono serviti 65 grammi di frutta. Poiché contiene 34 grammi di zuccheri per 100 grammi di confettura le albicocche hanno fornito 6,5 grammi di zuccheri, il resto arriva dal succo di mele. Nel caso della confettura di pesche, circa 30,7 grammi di zucchero derivano dal succo di mela, aggiungendosi ai 6,5 grammi di zucchero contenuto nella frutta utilizzata. La quantità di frutta utilizzata da Rigoni è mediamente più alta di altre concorrenti (sicuramente una buona cosa), e poiché la quantità di solidi solubili è inferiore al 45 per cento non può chiamarsi “confettura”. Ecco perché il barattolo indica “Preparazione di frutta”. Insomma, anche la scritta “senza zuccheri aggiunti*” non si può usare. Mentre “contiene naturalmente zuccheri” sì. Ora guardiamo meglio sugli scaffali, e ci risentiamo tra un paio di giorni per la terza e ultima parte di questa pseudoanticipazione del mio nuovo libro \"Le bugie nel carrello\" Dario Bressanini" },
    { "title": "Etichette dei miei sogni", "text": "Sapete che sono un appassionato di etichette alimentari, e che spesso mi aggiro tra i corridoi dei supermercati con occhiali (per leggere i caratteri più piccoli) e macchina fotografica (per immortalare le più interessanti). Le etichette sono contemporaneamente sin troppo piene di informazioni, a volte un po' criptiche per il consumatore comune, che lacunose e inadeguate per chi invece vuole saperne di più. In alcuni casi le etichette dicono veramente poco, come nel caso di un vino. Tempo fa un gentile lettore mi ha omaggiato di uno scatolone pieno di vari prodotti macrobiotici. Come questa birra  Che ha di inusuale? La cosa che mi ha colpito è l'etichetta sul retro. Un vero paradiso per un appassionato etichettologo  Addirittura l'energia impiegata per produrre la birra e le persone impiegate in azienda! Non sono sicuro che queste informazioni siano poi così utili al consumatore finale, ma conosco persone che bramerebbero avere questo tipo di informazioni sulle bottiglie di vino che acquistano. Ogni prodotto nello scatolone aveva questo tipo di indicazioni: guardate i grissini (molto buoni), con la ricetta e la provenienza di ogni ingrediente.  Persino la confezione di sale integrale ha un sacco di informazioni  Mi rendo conto di come sia irrealistico pensare che queste informazioni possano essere presenti su tutti i prodotti che acquistiamo. E non sono neanche sicuro che possano servire davvero al consumatore finale. Però, visto che è periodo, confesso che a Gesù Bambino (Babbo Natale non c'era mica quando ero piccolo) mi piacerebbe chiedere di poter trovare più informazioni sulle etichette dei vari prodotti. Se non altro per soddisfare la mia curiosità su come vengono prodotti i cibi che acquisto. A voi piacerebbe? O trovate già sufficienti le informazioni attuali? Buon Natale Dario Bressanini" },
    { "title": "Zeitgeist in cucina 2012", "text": " Puntuali, eccoci al tradizionale post di fine anno, con un riepilogo di quanto è successo sul blog. L'articolo del 2012 più letto è stato quello sulla mousse al cioccolato 2.0, seguito a ruota dal mascarpone fai da te e dall'articolo sull'intolleranza al lattosio. Quest'ultimo però si aggiudica il primato di articolo più cliccato di sempre nel giorno di pubblicazione, con circa 8000 accessi il primo giorno. L'articolo più letto nel 2012 ancora una volta vede al primo posto il vecchio articolo del 2007 su come si cuoce una bistecca, e credo che il suo successo dipenda anche dal fatto che viene citato su wikipedia. Il secondo articolo più letto è quello sulle meringhe scientifiche del 2008. Questo non è citato da wikipedia (che io sappia), ma è ormai molto noto e citato dai foodblog, visto che per molte persone le meringhe risultano una bestia nera della pasticceria casalinga. La maggioranza dei lettori (il 90%) legge questo blog dall’Italia. Il secondo paese per accessi è la Svizzera, soprattutto dal canton ticino, grazie probabilmente alla mia collaborazione con la televisione della Svizzera Italiana. Seguono la Germania e gli Stati Uniti. Questo blog ha ricevuto accessi da 183 paesi nel 2012.  Un click anche dal Mali. Chissà, forse da un villaggio Dogon con un satellitare. Il primo stato asiatico è Singapore, al 21° posto, con 834 accessi. Internet Explorer, con il 24%, non è più in prima posizione tra i browser utilizzati, superato da Chrome con il 26% e da Firefox con il 25%. Safari è al 17% seguito da un generico \"Android Browser\" con il 3%. Scopro anche l'esistenza di browser a me ignoti come RockMelt, Camino, SeaMonkey, Lunascape e Galeon. Tra gli accessi con dispositivi mobili, l'iPad è al primo posto, seguito da iPhone. Staccato di molto con un decimo degli accessi il Samsung Galaxy S II. Molti lettori arrivano su queste pagine dopo una ricerca su un motore di ricerca. Al primo posto dei termini cercati c'è \"zucchero invertito\" seguito da \"zucchero di canna\" e \"avocado\". Tra i grandi \"perché\" che hanno condotto visitatori sul blog c'è il solito \"perché il pesto diventa nero\" seguito da \"perché si mette il cucchiaino nelle bottiglie\". Ci sono poi, come gli scorsi anni, le chiavi di ricerca misteriose, che non si capisce perchè finiscano qui. Ad esempio \"genitori portatori di guai\" ma anche \"luoghi per sigoli che guardano coppie che fanno sesso a Treviso\". E che legame ci sarà poi tra \"cristalli di sale dell'Himalaya e sesso\" ? Ecco alcune chiavi di ricerca: \"a torino c'è un negozio dove puoi acquistare i generi alimentari e anche mangiare e farli cucinare si trova in centro ma non mi ricordo il nome è in franciasing\" \"tette al gusto di cipolla\" \"l'aglio intravaginale come ce lo levo?\" E come ci è finito lì? \"perché i bambini non vogliono mai lavarsi le mani\" \"buttano la buccia d'uovo al mio cane lo vogliono uccidere\" \"è vero che non vogliono rivelare la cura per la celiachia?\" complottista \"blog di donne che sanno uccidere i polli\" che fa il paio con \"ragazze che sanno ammazzare i polli\" \"paura dei fantasmi in omeopatia\" \"come incontrare l'uomo giusto dai 60anni in poi per viverci come voglio io e che faccia solo ció che voglio e mi ami tutta la vita con umanitá lealtá giustizia e caritá\" Qualche confusione sulla chimica: \"Aceto è basico o alcalino?\". Nessuno dei due visto che è acido \"acqua di Lourdes cambia colore?\" \"Il bicarbonato di sodio contiene nichel?\" \"col freddo il rubinetto non eroga acqua calda\".  Chiami un idraulico C'è poi chi vuole risposte da qualcuno di particolare: \"è vero che il fruttosio fa più male dello zucchero? Vorrei la risposta da un medico\"Auguro a tutti i circa 700.000 visitatori unici che hanno visitato questo blog nel 2012 un felice 2013" },
    { "title": "Le ricette scientifiche: liquorino di liquirizia", "text": "Il mio estratto alcolico di vaniglia, preparato a Settembre, ha già un profumo delizioso, ma preferisco aspettare ancora qualche mese prima di usarlo. Nel frattempo con l’alcool etilico per uso alimentare mi sto dilettando nella preparazione di qualche liquore casalingo. Vi sono liquori, come il limoncello, per cui si deve seguire una procedura di estrazione degli aromi simile a quella che ho usato per la vaniglia (ma con tempistiche e temperature differenti). Altri liquori invece sono consumabili immediatamente perché le sostanze aromatiche vengono disciolte all’istante. Il liquore alla liquirizia, che io adoro, appartiene a questa categoria. Gli ingredienti del classico liquore calabrese sono solo acqua, zucchero, liquirizia pura e alcool etilico. Non avendolo mai preparato e non avendo ricette affidabili ho fatto come al solito: mi sono messo a cercare in rete un po’ di ricette. Nonostante il ristretto numero di ingredienti le ricette erano molto diverse tra loro, quindi come faccio spesso (specialmente con le ricette di pasticceria: deformazione professionale) ho cercato di analizzarle con qualche grafico e un po’ di statistica, in modo da poter decidere le dosi da usare per il mio liquore. In rete ci sono un sacco di ricette sballate (anche pubblicate sui libri, a dire la verità)  e non mi fido a provare la prima ricetta che trovo. Ho preso 10 ricette dal web e ho costruito un foglio di calcolo con i vari ingredienti. Quello che interessa realmente sono solo i rapporti relativi tra acqua, alcool, zucchero e liquirizia. Ho deciso di misurare tutti gli ingredienti in percentuale rispetto alla quantità di acqua prevista dalla ricetta. Ad esempio se una ricetta prevede 1000 grammi di acqua (un litro), cento grammi di liquirizia e 150 grammi di zucchero, allora la liquirizia è il 10%  e lo zucchero il 15% rispetto all'acqua. Il contenuto in alcool totale invece, per comodità di confronto con liquori commerciali, lo misuro in volumi, come abbiamo spiegato tempo fa. Per ognuna delle 10 ricette ho calcolato le varie percentuali, e a questo punto ho provato a mettere in grafico i risultati, in modo da avere una rappresentazione grafica della variazione degli ingredienti nelle varie ricette. Nel primo grafico ho riportato la gradazione alcolica in funzione della percentuale di liquirizia.  Notiamo come la percentuale di liquirizia sia quasi sempre tra il 10 e il 15% circa, con solo una ricetta con molta più liquirizia delle altre. La gradazione alcolica invece è molto variabile, con valori anche superiori a 40 (eccessivi a mio parere). I liquori alla liquirizia che ho trovato in vendita al supermercato riportano delle gradazioni alcoliche tra i 20 e i 25. Ho poi riportato la % di zucchero invece di quella di liquirizia, ottenendo questo grafico  Dal grafico sembra che vi sia una relazione grossolanamente lineare tra lo zucchero utilizzato e la gradazione alcolica: più una ricetta prevede una alta gradazione alcolica più zucchero viene utilizzato. Sarei tentato di analizzare molte più ricette per capire se questo fenomeno è solo un caso dovuto al numero limitato di ricette utilizzate. Avrei anche potuto fare un grafico tridimensionale riportando sui tre assi alcool, zucchero e liquirizia, ma i grafici tridimensionali sono spesso difficoltosi da interpretare. A questo punto posso partire ipotizzando una mia ricetta, da usare come punto di partenza per trovare poi le percentuali di ingredienti che più mi piacciono. Questo è un caso particolarmente semplice perché gli ingredienti sono, dal punto di vista gustativo, quasi completamente indipendenti: le sensazioni che si provano bevendo il liquore (mi raccomando, rigorosamente freddissimo!) sono di alcool, di dolce, e di gusto di liquirizia. E queste sensazioni possono essere variate in modo quasi indipendente (dico “quasi” perché anche la liquirizia pura ha un gusto a suo modo dolciastro). I liquori dolci e molto aromatici non mi piacciono troppo alcolici, quindi come primo tentativo rimarrei attorno ai 30% (in volume) e guardando i grafici partirei con il 15% di liquirizia rispetto all’acqua. Per lo zucchero non andrei oltre il 30%. Perché non voglio che sia troppo dolce. Dopo avere assaggiato la prima versione è possibile aggiustare il tiro variando tutti gli ingredienti nella direzione desiderata. Stavo per accingermi a preparare il liquore prima versione quando ho pensato che invece della classica liquirizia pura avrei potuto usare delle caramelline di liquirizia aromatizzata che mi piacciono particolarmente.  Purtroppo sulla scatoletta non è riportato il contenuto di zucchero e di liquirizia ma solo il peso totale. Decido che per il primo esperimento userò 100 grammi di acqua, 40 grammi di alcool per uso alimentare (al 95%) e una scatolina di caramelline, pari a 16 grammi. Non aggiungo zucchero perché è già contenuto. In un pentolino metto le caramelline e l’acqua. Scaldo lentamente e mescolo per scioglierle, tenendo la temperatura non troppo alta anche perché alcuni aromi sono molto volatili e scaldando troppo potrebbero andarsene.  A scioglimento ultimato lascio raffreddare, poi verso in un vasetto, aggiungo l’alcool  chiudo ermeticamente e metto in frigorifero. Quando il liquore è raffreddato lo assaggio. Uhmmm, è troppo alcolico, e decisamente poco liquirizioso. Nella seconda versione uso due pacchetti di caramelline (33 grammi) e riduco l’alcool a 30 grammi. Meglio. Ora la gradazione alcolica va bene, ma voglio aumentare ancora le caramelline disciolte. Ed ecco la terza versione, quella finale: 100 grammi di acqua, 30 grammi di alcool, 50 grammi di caramelline. Ottimo. Eccolo a raffreddare in frigorifero insieme ad una versione precedente già ampiamente degustata  La prossima volta ne preparerò abbastanza da riempire una bottiglia. Da servire freddo e in bicchieri ghiacciati. Alla prossima Dario Bressanini" },
    { "title": "Meringhe di latte e riduzionismo gastronomico", "text": "“La scoperta di un nuovo piatto è più preziosa per il genere umano che la scoperta di una nuova stella” diceva Anthelme Brillat-Savarin, famoso gastronomo francese autore del fondamentale “la fisiologia del gusto” pubblicato nel 1825. Ma come nasce una nuova ricetta? Molti piatti di successo sono nati da una combinazione di intuizione e ricerca. Altri per puro caso, oppure per sfruttare le poche materie prime a disposizione. Spesso il processo creativo, in campo gastronomico come in quello artistico, è visto come difficilmente imbrigliabile in un ragionamento formale, e la scienza, con le sue regole, viene spesso percepita come nemica dell’invenzione gastronomica. Non è necessariamente così. Capire l’esatta funzione di ogni ingrediente in una ricetta può anche aiutare a trasformarla in qualche cosa di nuovo. Un approccio possibile è quello di scomporre una ricetta nelle sue componenti chimiche e efunzionali in un processo che mi piace chiamare “riduzionismo gastronomico”. E ricomporre poi la ricetta usando ingredienti diversi che abbiano proprietà simili. Dobbiamo quindi avere una visione più \"chimica\" di una ricetta. Vediamo un esempio partendo da un caso molto semplice: le meringhe alla francese. Gli ingredienti sono solamente albume e zucchero: l’albume viene montato e lo zucchero incorporato (niente sale mi raccomando!). La meringa risultante viene cotta in forno a temperature non superiori ai 100 °C. Per i nostri scopi però dobbiamo andare oltre la lista degli ingredienti e considerare che l’albume è composto dal 90% di acqua e dal 10% di proteine, con la completa assenza di grassi, che impedirebbero una buona montatura. Una parte delle proteine viene parzialmente denaturata dall’agitazione meccanica, e svolgendosi come un gomitolo forma un reticolo, legandosi ad altre proteine, che intrappola l’aria e l’acqua. Lo zucchero agisce da supporto e cristallizza in fase di asciugatura rendendo rigide le meringhe. La nostra ricetta “ridotta” prevede quindi dell’acqua, una piccola percentuale di proteine, dell’energia per denaturarle, e dello zucchero per stabilizzare la schiuma in fase di montatura e renderla rigida in cottura. Proviamo ora a ricomporre la ricetta usando ingredienti diversi, a patto che abbiano le stesse funzioni di quelli originari. Abbiamo bisogno di proteine in grado di denaturare e formare una schiuma: viene immediato pensare a quelle del latte che vediamo ogni volta che beviamo un cappuccino. Vista la necessità di evitare i grassi possiamo pensare di utilizzare del latte totalmente scremato. Questo contiene meno proteine che l’albume: solitamente non superano il 4%.  Sarà possibile montare il latte scremato, a cui va aggiunto lo zucchero, per ottenere delle “meringhe di latte”? Non c’è che da provare. Mentre le proteine dell’albume denaturano per semplice agitazione meccanica, nel latte per denaturare le sieroproteine e permettergli di stabilizzare la schiuma abbiamo bisogno di scaldare. Come primo tentativo ho scaldato 200 grammi di latte scremato a circa 90 °C per 15 minuti.  Ho lasciato raffreddare e iniziato a montarne 100 grammi, ma senza successo. Ho aggiunto 15 g di zucchero, ma ancora il latte non montava. Ho notato che sulla superficie del latte rimasto si era formata una pellicola: le sieroproteine si erano denaturate e coagulate tra loro, e quindi non erano più disponibili nel latte (le caseine non denaturano) per aiutare a formare la schiuma. Quindi 15 minuti di riscaldamento sono troppi. Nel secondo tentativo ho preso 100 grammi di latte scremato e l’ho tenuto per 5 minuti a 80 gradi: temperatura e tempo dovrebbero essere sufficienti per denaturare almeno parzialmente le sieroproteine, ma non troppo. Lasciamo intiepidire e poi montiamo con una frusta elettrica: vedremo formarsi una schiuma persistente, anche se non così stabile come quella dell’albume.  A questo punto dobbiamo aggiungere zucchero. Quando si inventa una ricetta nuova si procede un po’ per tentativi e un po’ per analogia. Vista la ridotta quantità di proteine nel latte scremato possiamo provare con una piccola quantità di zuccheri, visto che il latte già contiene lattosio. Come primo tentativo possiamo aggiungerne 20 grammi, continuando a frullare. Con così poche proteine e poco zucchero la schiuma rimarrà un po’ liquida, ma sufficientemente stabile da poterla raccogliere con un cucchiaio e posizionarla su una teglia per cuocerla in forno a 90-100 °C.  E dopo tre ore ecco le nostre meringhe di latte.   La ricetta è ancora lontana dall’essere ottimizzata. Ad esempio, qual è la combinazione temperatura/tempo migliore per la denaturazione? E quanto zucchero è meglio mettere? Come primo esperimento ho provato ad aggiungere a 100 grammi di latte quantità diverse di zucchero. Ecco i risultati qua sotto.  Potete notare come il latte a cui non ho aggiunto nulla, a sinistra, ha comunque prodotto delle meringhe (dopo tutto il latte già contiene zuccheri), che però non hanno mantenuto la struttura. 50 grammi di zucchero (la meringhetta centrale) sono troppi: la schiuma è molto liquida e instabile, e questo si riflette sulla quantità e grandezza di bolle che potete notare in foto. I risultati migliori di questo esperimento li ho ottenuti con 15 grammi e con 30. La grana delle meringhe con 15 grammi era più fine di quelle ottenute con 30 grammi, ma erano anche più friabili e delicate. Divertente vero? Questo era solo un esempio. Se fate degli esperimenti anche voi segnalatemeli. Provate anche voi a trasformare qualche ricetta in questa maniera. A volte non verrà nulla di sensato ma altre volte si ottengono risultati interessanti. Alcune ricette di Chef famosi si possono inquadrare in questo modo: ad esempio ho visto Massimiliano Alajmo, Chef de Le Calandre (Rubano (PD) preparare un “tofu” utilizzando le proteine del pesce invece che della soia (notate l'ironia di un alimento simbolo di vegetariani e vegani trasformato in un piatto con proteine animali. Volete provare a fare il contrario e usare il latte di soia per preparare meringhe vegane?   ) Dai, giocate anche voi col riduzionismo gastronomico e fatemi sapere A presto Dario Bressanini" },
    { "title": "Mangia cioccolato e vinci il premio Nobel", "text": "Quante volte avete letto “Mangiare il tal cibo previene la tal malattia”? O viceversa “Il consumo dell’alimento X è responsabile della patologia Y”? Io tante. E troppo spesso andando a leggere l’articolo scientifico originale (ammesso che esista e che non sia una semplice comunicazione ad un congresso o, peggio, una semplice ipotesi di un ricercatore) si scopre che in realtà è stata semplicemente riscontrata una “correlazione”. Funziona così: sono stati analizzati i consumi alimentari di un gruppo di persone e si è riscontrato che, ad esempio, quelli che consumavano più succo di limone spremuto (ad esempio) avevano una probabilità inferiore di avere il cancro al polmone. Oppure si confrontano e si incrociano abitudini alimentari e patologie tra paesi diversi: in Francia mangiano tanto formaggio e hanno una minore incidenza di malattie cardiovascolari rispetto agli USA dove invece mangiano poco formaggio ma una incidenza maggiore di malattie di quel tipo. In più in Francia bevono più vino che negli USA (lascio al lettore trarre le conclusioni). Non passa giorno che io non legga cose ti questo tipo: “il vino previene gli infarti”, “il latte causa l’osteoporosi”, “il tè verde protegge dall’invecchiamento” e così via. Che valore dare a questo tipo di osservazioni? Personalmente quasi zero a meno che non ci siano altre (e robuste) evidenze che mostrino la fondatezza dell’ipotesi di un rapporto di causa ed effetto. La rivista New England Journal of Medicine (NEJM) a ottobre 2012 ha pubblicato un gustoso articolo (Messerli, Franz H. \"Chocolate consumption, cognitive function, and Nobel laureates.\" New England Journal of Medicine 367.16 (2012): 1562-1564.) sulla correlazione tra il consumo di cioccolato di una nazione e il numero di premi Nobel vinti da cittadini di quella nazione. Vi mostro subito il grafico dove i ricercatori trovano una correlazione lineare (r = 0.791) significativa tra il numero di premi Nobel ogni 10 milioni di abitanti e il consumo pro capite di cioccolato  Dal grafico si vede immediatamente come più in un paese consumino cioccolato, più  si vincono premi Nobel. In particolare dall’analisi statistica si scopre che per aumentare di uno il numero di premi Nobel (ogni 10 milioni di abitanti) è necessario aumentare il consumo pro capite annuale di cioccolato di 0.4 kg. I flavonoidi sono un gruppo di sostanze molto abbondanti in alcuni vegetali di cui recentemente si è mostrata la capacità di migliorare le funzioni cognitive, ridurre il rischio di demenza e migliorare le funzioni cognitive negli anziani. In particolare uno studio sui flavonoli, una sottofamiglia presente nel vino rosso, nel tè verde e nel cacao, ha mostrato che Lo studio sul NEJM parte dall’ipotesi che il consumo di cioccolato, ricco di flavonoli, possa avere un effetto sulle capacità cognitive di un intera popolazione. Non essendo disponibili dati sulle capacità cognitive di intere popolazioni l’autore considera il numero di premi Nobel un surrogato ragionevole. Ed ecco quindi il grafico che ho riportato sopra. È chiara la correlazione: più cioccolato consumi come nazione e più vinci premi Nobel. È ovvio dal grafico che il cioccolato fa diventare più intelligenti, no? Come altro si spiega questa correlazione? Guardate la Svizzera: ha il più alto consumo pro capite di cioccolato e, guarda caso, anche il più alto numero di Nobel. Non può essere una coincidenza! È curioso, fa notare l’autore, anche il caso della Svezia che con un consumo di 6.4 kg pro capite per anno di cioccolato ha un numero di premi Nobel più del doppio di quello che ci si aspetterebbe dal suo consumo (ne ha 32 ma ne “dovrebbe” avere 14). O ipotizziamo che gli Svedesi, a differenza di altre popolazioni, abbiano una maggiore sensibilità al cioccolato e quindi le loro funzioni cognitive reagiscano positivamente a dosi inferiori di cioccolato rispetto ad altre popolazioni, oppure possiamo ipotizzare che chi assegna i premi sia stato un po’ “partigiano” L’Italia non è messa benissimo: evidentemente ne mangiamo troppo poco (chiaramente la Nutella non ha lo stesso effetto del cioccolato. È probabilmente colpa della presenza di grassi vegetali. Anzi, potremmo ipotizzare che sia proprio la presenza di questi grassi che ha impedito all’Italia di avere più premi Nobel! Complotto!) Siete un ricercatore e volete vincere un premio Nobel? Avete più banalmente problemi con il sudoku domenicale? Forza, correte a comprare qualche decina di tavolette di cioccolato (non quello bianco però, che oltre ad essere disgustosamente dolce non contiene flavonoidi). No eh? Non vi ho convinto? Siete scettici? E fate bene! Il punto, che spesso sfugge a molti, è che una semplice correlazione non significa nulla, e in particolare non indica assolutamente un rapporto di causa ed effetto. \"Correlation is not causation\" è un mantra che ogni giornalista o ricercatore dovrebbe recitare prima di scrivere articoli che attribuiscono cause a destra e a manca. Certamente se esiste un rapporto di causa ed effetto tra due fenomeni mi posso aspettare di trovare una correlazione. La  posso però trovare anche se i due fenomeni hanno semplicemente una causa comune (più o meno alla lontana). Ma, ed è il caso peggiore, analizzando un gran numero di dati posso trovare correlazioni tra fenomeni completamente indipendenti anche per puro caso. Non è difficile. Volete qualche esempio? Sappiamo tutti che il numero di casi di autismo è in continuo aumento. Anni fa un medico aveva ipotizzato una relazione con alcune vaccinazioni. Poi si è scoperto che non esiste alcuna relazione tra vaccini e autismo, e che il medico aveva organizzato una truffa, ed è stato messo sotto inchiesta per questo (purtroppo molti genitori ancora credono a queste storie. Medbunker fa una bel riassunto) Sappiamo anche che il consumo di prodotti biologici è in continuo aumento. Non ci sarà una correlazione tra le due cose? Proviamo a fare un grafico, in funzione del tempo, del numero di casi di autismo e delle vendite di cibo biologico in USA.  Bingo! E la correlazione è altissima (r=0.9971) superiore a quella tra cioccolato e Nobel. SVEGLIA, CI STANNO AVVELENANDO CON IL BIO!!!! FATE GIRARE!!! (No, scusate, non sono su Facebook   ) Ma non è finita qui. Usavate Internet Explorer e ora siete passati a Chrome? Avete fatto benissimo! Lo utilizzate ancora? Male, malissimo! Se passerete ad un altro browser sappiate che farete anche un favore alla società! È noto infatti che esiste una stretta correlazione tra omicidi e quote di mercato di Internet Explorer (e possiamo sicuramente ipotizzare che la frustrazione derivante dall’uso di un browser così primitivo possa generare pulsioni omicide verso il collega nel cubicolo a fianco, per cui abbiamo anche trovato il meccanismo psicologico).  Oh, bravi, siete passati a Chrome (ma anche Safari, Opera o Firefox vanno bene) e la società è un pochino migliore da oggi. Se siete in vena di fare del bene potete fare un passo ulteriore: diventate pirati! No, non sono impazzito: è noto che esiste una correlazione (inversa in questo caso) tra il global warming e il numero di pirati.  Se diventate pirati, oltre ad avere una vita avventurosa, contribuirete a rallentare il riscaldamento globale! Buffo vero? A che servono allora gli studi sulle correlazioni? A varie cose, ma non a dimostrare un rapporto di causa ed effetto. Prima di tutto servono a vedere se due fenomeni non mostrano correlazione. Nel caso una correlazione invece esista può valere la pena proseguire le ricerche e scoprire se davvero esiste un rapporto di causa ed effetto. Magari cercando e dimostrando l'esistenza di un meccanismo plausibile che spieghi la correlazione. Oppure suggerire un nuovo esperimento da effettuare. Ma una correlazione da sola, una semplice analisi statistica di una serie di dati, in questo campo non ha molto valore. Il problema non sono ovviamente gli articoli che discutono correlazioni, ma le interpretazioni spesso senza un robusto fondamento che ne seguono. Ora vado a mangiarmi del cioccolato fondente 72% (ma solo perché mi piace e non mi importa che sia ricco di grassi vegetali saturi) Alla prossima Dario Bressanini" },
    { "title": "Il colore delle uova", "text": "Le uova sono un alimento proteico molto nutriente e sono utilizzate dall’uomo come cibo sin dall’antichità. Nelle cucine dei paesi occidentali si usano quasi esclusivamente le uova di gallina; uova di anatra, di quaglia o di altri volatili hanno un uso marginale. Il consumatore che voglia acquistare delle uova può basare la sua scelta su vari fattori. C’è chi sceglie le uova in base al tipo di allevamento, segnalato sulla confezione e stampigliato con un codice su ogni uovo: 0 per le uova biologiche, 1 per le uova da galline allevate all’aperto, 2 per le uova da allevamento a terra e 3 per le uova da allevamento in gabbie. Dal punto di vista gastronomico uno dei fattori più importanti per la scelta è la data di deposizione. Le uova solitamente più sono fresche e meglio è, sia dal punto di vista nutrizionale che da quello delle proprietà culinarie utilizzate come leganti, schiumogeni, emulsionanti, gelificanti e così via. Un altro parametro da considerare è il peso, anch’esso identificato con una sigla sulla confezione: S per uova piccole con peso inferiore a 52 g, M per uova medie di almeno 53 g e ma inferiori a 63 g. L per uova grandi di almeno 63 g ma inferiori a 73 g, e infine XL per uova di peso superiore a 72 grammi. Per via di questa variabilità le ricette con le uova, o con i soli tuorli o albumi, dovrebbero sempre riportare il peso richiesto e non semplicemente il numero. Abituatevi a pesare sempre le uova con una bilancia digitale specialmente per le ricette di pasticceria, dove anche una variazione del 10 per cento di un ingrediente può fare la differenza tra un dolce riuscito e uno da dimenticare. Un parametro a volte considerato dal consumatore nell’acquisto ma che ha solo un valore puramente estetico è il colore del guscio. Questo serve a proteggere il delicato contenuto che potrebbe diventare un pulcino, ed è formato principalmente da carbonato di calcio. Nel guscio vi sono decine di migliaia di piccoli pori che permettono lo scambio di gas con l’interno dell’uovo e l’eventuale embrione. Il colore del guscio dell’uovo è influenzato solamente da fattori genetici e non ha alcuna importanza sulle proprietà nutritive o su quelle sensoriali. La gallina di razza livornese produce delle uova bianche mentre quelle della più comune gallina padovana sono rosate o marroncino. Vi sono delle razze, come la Araucana, che addirittura producono uova dai riflessi verdi o azzurri. In alcuni paesi, come gli Stati Uniti, i consumatori preferiscono comprare uova dal guscio bianco mentre in Italia le uova in commercio sono quasi sempre colorate. Qui sotto potete vedere (foto da Wikipedia) un uovo di Araucana  Anche il colore del tuorlo viene a volte preso in considerazione dal consumatore, ad esempio per dare colore all’impasto di una torta oppure quando si vuole preparare della pasta all’uovo fatta in casa di un bel colore intenso. Addirittura sono in vendita delle uova di cui si declama il colore arancione intenso del tuorlo, nel caso vogliate preparare dei tajarin piemontesi con 40 tuorli per chilogrammo di farina. Una volta il colore dei tuorli indicava anche lo stato di salute delle galline: di colore intenso se prodotti da galline sane e ben nutrite mentre di colore pallido se deposti da galline malate e malnutrite. I pigmenti che colorano il tuorlo di un colore che va dal giallo pallido ad un arancione acceso si chiamano xantofille, a loro volta parte della grande famiglia dei carotenoidi. Nel tuorlo svolgono una importante funzione antiossidante, proteggendo dall’ossidazione sostanze delicate come le vitamine. Gli animali superiori non sono in grado di sintetizzare i carotenoidi, che devono quindi essere assunti dalla dieta attraverso i mangimi. In altre parole il colore del tuorlo dipende esclusivamente da ciò che mangia la gallina. La luteina (E161b) e la zeaxantina (E161h) ad esempio, che donano un colore giallo, sono presenti nel mais. Anche l’erba contiene xantofille, anche se il loro colore è normalmente mascherato dalla presenza della clorofilla verde. L’erba medica è particolarmente ricca di xantofille, e per questo motivo viene impiegata come mangime con un buon potere pigmentante.  Questi coloranti, secondo la legislazione UE, possono anche essere aggiunti direttamente ai mangimi.  Per ottenere un tuorlo di colore arancione intenso è necessario che nella dieta della gallina ovaiola siano presenti xantofille rosse, normalmente non presenti nei mangimi naturali. Gli allevatori possono usare mangimi addizionati di capsantina (E160c) presente negli estratti di paprika (insieme alla capsorubina) oppure di cantaxantina (E161g) sostanza naturale rossa presente in alcune alghe e batteri e solitamente prodotta per via sintetica (la legislazione non distingue l’origine di un additivo). L'azienda DSM vende un pigmentante molto utilizzato, chiamato carophyll, contentente cantaxantina rossa, e uno speciale ventaglio per misurare visivamente l'intensità di colore dei tuorli. Le preferenze dei consumatori nei diversi paesi sono diverse, e quindi il produttore può regolare la quantità di pigmentante a seconda delle esigenze.   Il pigmentante viene anche utilizzato per colorare la pelle e la carne dei polli, a seconda delle preferenze dei vari paesi. Alcuni vogliono la carne bianca, altri gialla. Alcuni carotenoidi di colore rosso sono anche aggiunti al mangime di salmoni e trote salmonate di allevamento, allo scopo di colorarne le carni. L’astaxantina (E161j) è un carotenoide naturale di colore rosso. Si trova nelle alghe e da lì entra nella catena alimentare dei crostacei e quindi dei pesci predatori come i salmonidi. Nei pesci l’astaxantina è un precursore (cioè viene trasformata) in vitamina A, importante per la loro crescita e la loro salute. La legislazione Europea autorizza l’aggiunta di astaxantina, prodotta per via sintetica o biotecnologica, ai mangimi per trote salmonate e salmoni. A presto Dario Bressanini Questo articolo è apparso su Le Scienze n. 535" },
    { "title": "Il glucosio: diffusissimo ma poco noto", "text": "Ci sono dei sapori che mi richiamano immediatamente l’infanzia. Ad esempio le gelèe alla frutta che trovavo a casa della zia: caramelle gommose in commercio ancora oggi; forse un po’ fuori moda ma proprio per questo con il fascino dei tempi passati. Non è difficile prepararle, e in rete si trovano molte ricette diverse con ingredienti di facile accesso come succhi di frutta, gelatina o pectina e zucchero. Serve però anche un ingrediente meno comune per chi non è un pasticcere: il glucosio. Più conosciuto al grande pubblico per le sue funzioni biologiche nel corpo umano che per i suoi utilizzi gastronomici, questo zucchero nell’ultimo secolo ha assunto una importanza sempre maggiore in pasticceria e gelateria, ma non ancora nelle cucine casalinghe. Il nome glucosio deriva dalla parola greca gleukos che significa vino dolce. Il termine è stato introdotto dal chimico francese André Dumas nel 1838 riferendosi al composto dolce isolabile dall’uva, ricca appunto di glucosio. Nonostante sia lo zucchero più diffuso in natura, presente in ogni essere vivente, è solo nell’ultimo secolo che la chimica ne ha permesso la produzione su larga scala per uso alimentare. Zuccheri differenti hanno proprietà diverse e quindi in gastronomia hanno usi e finalità distinte. La proprietà principale è quella di soddisfare l’istinto innato di ricerca del dolce, e contemporaneamente attenuare i sapori amari e aspri. Il fruttosio è lo zucchero più dolce, fino al 70 per cento in più del saccarosio a parità di peso. Il glucosio invece è circa il 30 per cento meno dolce del saccarosio. Altrettanto importanti però sono altre proprietà degli zuccheri sfruttate nelle preparazioni gastronomiche: forniscono un substrato fermentabile per lieviti e batteri, ritardano la gelatinizzazione degli amidi e interferiscono con la formazione del glutine (ruolo fondamentale nella preparazione della pasta frolla). Gli zuccheri più affini all’acqua sono capaci di mantenere più umide le torte. Glucosio e fruttosio, zuccheri riducenti, favoriscono la doratura in forno attraverso la reazione di Maillard, e controllano la cristallizzazione indesiderata del saccarosio nelle glasse. Per questo motivo il glucosio è adatto a produrre caramelle che devono restare morbide e al tempo stesso non essere troppo dolci, esaltando il sapore della frutta. Per la stessa ragione trova oggi ampio uso in gelateria, permettendo di rendere più morbidi gelati e sorbetti, alterando il punto di congelamento dell’acqua, senza renderli troppo dolci. Un tempo nelle ricette tradizionali la funzione del glucosio era svolta dal miele, che contiene glucosio e fruttosio. Oppure veniva prodotto direttamente nella ricetta aggiungendo del cremor di tartaro, un sale acido, allo zucchero. L’acidità trasforma una parte del saccarosio in glucosio e fruttosio ottenendo il cosiddetto zucchero invertito. Ora è possibile aggiungere nelle ricette direttamente gli zuccheri più opportuni nelle quantità desiderate (e se proprio vi serve potete preparare lo zucchero invertito semplicemente miscelando glucosio e fruttosio, senza partire dal saccarosio). Agli inizi del ‘900 l’utilizzo del glucosio, un ingrediente nuovo per l’epoca, era visto con sospetto e ci volle un po’ perché venisse considerato al pari di altri ingredienti con cui si aveva più dimestichezza.  (Da Candies and Bonbons and how to make them, Marion Harris Neil, 1913) La gastronomia è sempre stata molto conservatrice e sospettosa di ogni nuovo ingrediente, specialmente quando vi è la chimica di mezzo. Ancora oggi si possono trovare persone che dichiarano di non voler usare il glucosio o lo sciroppo di glucosio perché di produzione industriale, e di preferire il più “naturale” malto d'orzo o di riso. Sciocchezze ovviamente, perchè le proprietà di uno sciroppo dipendono solo dalla composizione, e non certo dalla provenienza \"naturale\" o \"industriale\" dell'enzima utilizzato. Sciocchezze ancora diffuse però, a cento anni da quando sono state scritte le parole qui sopra. Quanta confusione A livello commerciale il glucosio ha vari nomi, e questo genera spesso una certa confusione in chi vuole procurarselo per utilizzarlo nella pasticceria, confetteria  o gelateria casalinga. Allo stato solido cristallino si usa ancora il vecchio nome coniato nel 1866 dal chimico Kekulè: destrosio. Disponibile però sia anidro –senza acqua nei suoi cristalli- o come monoidrato –con una molecola d’acqua-. Le due forme hanno alcune proprietà, come il punto di fusione, diverse. Più raramente il glucosio puro è venduto già disciolto in acqua, sotto forma di sciroppo. Ad aumentare la confusione è il fatto che commercialmente esiste un prodotto, chiamato sciroppo di glucosio, che non è glucosio puro in sciroppo. La fonte primaria industriale di glucosio è l’amido, un polimero formato da una lunga catena di molecole di glucosio legate insieme. L’amido viene trattato con acidi e con enzimi per spezzare la catena in elementi più piccoli. A seconda delle condizioni si forma una miscela di glucosio, maltosio -due molecole di glucosio legate tra loro- e altre molecole più grandi. Il grado di scissione dell’amido viene misurato da un parametro chiamato DE (Destrosio Equivalente) stabilito dal produttore in fase di produzione. Vale cento per il glucosio puro e zero per l’amido puro. Un valore intermedio indica una trasformazione parziale dell’amido in glucosio. Più precisamente il DE misura la percentuale di zuccheri riducenti presenti calcolati come se fossero tutto glucosio. Sciroppi comunemente utilizzati hanno DE=45 o DE=65. Tutti gli sciroppi sono liquidi, viscosi con il 74%-85% di solidi in soluzione. È curioso notare come il DE=45 in realtà contenga solo circa il 3% di glucosio mentre lo zucchero prevalente, più del 50% è il maltosio. Per confronto il DE=65 ha il 39% di glucosio e il 35% di maltosio. Nelle ricette che richiedono lo sciroppo di glucosio andrebbe sempre indicato il valore DE richiesto. Poiché negli USA si usa quasi esclusivamente amido di mais come materia prima di partenza, lo sciroppo ottenuto viene chiamato sciroppo di mais (corn syrup) aggiungendo confusione, mentre in altri paesi, come in Europa, viene prodotto anche da amido di frumento o patate ed è chiamato semplicemente sciroppo di glucosio. Se volete cimentarvi nella produzione di gelèe potete procurarvelo in polvere o in tavolette nei negozi per sportivi. È possibile produrre gelatine di frutta anche usando solo del comune zucchero da tavola, il saccarosio, ma l’aggiunta di glucosio, puro o in sciroppo, evita la formazione dei cristalli che toglierebbero quella sensazione di morbidezza che caratterizza il gusto antico delle gelèe dell’infanzia. Alla prossima Dario Bressanini" },
    { "title": "Il coriandolo che divide", "text": "Il coriandolo (Coriandrum sativum), noto anche come cilantro, suo nome spagnolo, è una delle erbe aromatiche più antiche che si conoscano. Citato nella Bibbia, i suoi semi sono stati ritrovati in tombe egizie e in epoca romana era usato sia come erba medicinale che come condimento. L’uso culinario delle foglie fresche e dei semi essiccati si è poi diffuso in tutto il mondo e ora è molto utilizzato nelle cucine del Messico e dell’America Latina per preparare la tradizionale salsa che accompagna le tortillas, nel Medio Oriente e in alcuni paesi asiatici come la Tailandia e l’India per aromatizzare molte ricette. Molti cibi suscitano sentimenti contrastanti ma il coriandolo fresco è noto per essere probabilmente l’alimento che più divide e polarizza le opinioni. Le persone che non lo sopportano descrivono il suo odore e sapore in modi completamente diversi rispetto a coloro a cui invece piace. Chi lo apprezza lo descrive come fresco e fragrante mentre chi lo odia sostiene che sappia di sapone, di muffa,  di terra o addirittura che ricordi l’odore delle cimici. Questa diversità di giudizio così inconciliabile ha incuriosito gli scienziati che hanno cominciato ad investigarne le cause. Da un recente studio pubblicato sulla rivista Flavour scopriamo che l’apprezzamento del coriandolo fresco varia a seconda dei diversi gruppi etnici. I caucasici e le popolazioni dell’Asia dell’est hanno la più grande proporzione di coloro che non lo sopportano (17 per cento e 21 per cento) seguiti dagli africani con il 14 per cento. Nel Medio Oriente, tra gli ispanici e nell’Asia del sud la percentuale invece è molto bassa (3, 4 e 7 per cento). Sappiamo che l’apprezzamento del cibo è dettato sia da fattori socioeconomici, salutistici e culturali, come la maggiore esposizione di un ingrediente in alcune cucine, sia da fattori genetici e negli ultimi anni le ricerche sulla genetica dell’apprezzamento del sapore e dell’odore del cibo si sono moltiplicati. Uno studio del 2004 sui gemelli ha mostrato che l’apprezzamento, positivo o negativo, per il coriandolo fresco ha un forte carattere ereditario. I ricercatori hanno chiesto a gruppi di gemelli omozigoti (che sono geneticamente identici) e gruppi di gemelli eterozigoti (quindi geneticamente differenti) quanto apprezzassero il coriandolo. L’80% dei gemelli omozigoti ha risposto in modo identico, mentre solo il 42% dei gemelli dizigoti concordavano sulla risposta. Poiché i gemelli omozigoti condividono totalmente il DNA è evidente che l’apprezzamento del coriandolo è dovuto anche a fattori genetici. Un passo in avanti nell’identificazione della componente genetica dell’apprezzamento del sapore del coriandolo è stato fatto in uno studio pubblicato su arXiv. Il lavoro ha analizzato il DNA di circa 30.000 soggetti riscontrando che una variazione genetica sul cromosoma 11 all’interno di un gruppo di geni olfattivi è significativamente associata alla percezione dell’odore saponoso. Alcune molecole che caratterizzano l’odore del coriandolo fresco appartengono alla famiglia delle aldeidi insature come l’E-(2)-decenale, lo Z-(2)-decenale e l’E-(2)-dodecenale. In particolare l’E-(2)-decenale ha un odore particolarmente disgustoso e viene emesso come sostanza repellente da alcuni insetti. Una ipotesi plausibile è che chi odia il coriandolo sia più sensibile all’odore di queste molecole. Un’altra analisi genetica delle varianti di geni presenti nei partecipanti caucasici a uno studio di nutrigenomica ha mostrato che anche una variante sul cromosoma 14, nella zona dei geni recettori dell’olfatto, è fortemente associata alla repulsione per il coriandolo. Dati interessanti, ma poiché possediamo almeno 400 geni che regolano i recettori olfattivi, ogni recettore si lega a varie molecole e l’olio essenziale di coriandolo è composto da decine di molecole diverse, la strada per l’identificazione del colpevole è ancora lunga. Dario Bressanini Articolo pubblicato su Le Scienze n. 536" },
    { "title": "Senza zucchero (aggiunto)", "text": "Sto ultimando \"Le bugie nel carrello\", il mio nuovo libro, in uscita a maggio. Per questo sono poco presente sul blog. Nel libro mi aggiro tra i corridoi di un supermercato virtuale e racconto storie relative ai prodotti che incontro: il kamut(R), le patate al selenio, il burro, il vino biodinamico e così via. Come per ogni libro c'è sempre qualche cosa che all'ultimo momento rimane fuori, qualche prodotto che cade dal carrello. Ho pensato allora di offrirvi qui una sorta di anticipazione raccogliendo qualcuno dei prodotti che non sono riusciti ad entrare nel libro: i prodotti \"senza zuccheri aggiunti*\" con quell'asterisco un po' sibillino. Sono prodotti spesso indirizzati a chi cerca di ridurre l'apporto calorico. Nel caso più semplice, poiché alcuni consumatori rifuggono gli zuccheri ma cercano comunque il sapore dolce, sono dolcificati con edulcoranti non calorici: aspartame, estratti di stevia, saccarina. Questi ultimi però non possono sostituire completamente le proprietà di saccarosio, fruttosio e glucosio in molti prodotti. Vanno bene per le bevande per esempio ma non per altri prodotti come marmellate e confetture. Marmellate e confetture La definizione legale di marmellate e confetture in Italia è regolamentata dal Decreto Legislativo 50/2004. La marmellata è una miscela gelificata, solitamente con pectina, di agrumi e di zuccheri. Il contenuto minimo di agrumi è del 20%, utilizzando polpa, purea, succo, estratti acquosi e scorze (per favore non usate il neologismo “zeste”). Quando colloquialmente parliamo di “marmellata di fragole” più correttamente dovremmo parlare di confettura perché la marmellata è solo di agrumi. La confettura è una miscela gelificata di frutta e zuccheri con un contenuto minimo di frutta del 35 per cento nelle confetture e del 45 per cento nelle confetture extra (con qualche eccezione che trovate nel decreto). In una confettura extra quindi si useranno almeno 450 grammi di frutta, miscelata ad acqua e zuccheri, per produrre un kg di prodotto finale. Se in etichetta è riportato come ingrediente lo zucchero (al singolare), si intende il saccarosio, in una delle sue varie tipologie commerciali (bianco, grezzo, di canna o altro). Altri tipi di zuccheri (al plurale) utilizzabili sono per esempio lo sciroppo di glucosio e fruttosio, lo zucchero invertito, gli zuccheri estratti dalla frutta e lo zucchero d'uva (una miscela di glucosio e fruttosio). È bene ricordare che dal punto di vista nutrizionale non vi è alcuna differenza: contano solo le calorie, che solitamente per questi prodotti non sono poche, con un occhio anche all’indice glicemico che per il glucosio è più alto del fruttosio. Non fatevi fregare da frasi evocative come “zuccherato naturalmente con succo d’agave”: guardate le calorie. E ricordatevi che comunque durante la cottura, e grazie al pH acido, parte del saccarosio presente si trasforma inevitabilmente in zucchero invertito, cioè in una miscela di glucosio e fruttosio: questo è il motivo per cui le confetture casalinghe sono più dolci assaggiate dopo qualche mese rispetto a quando le abbiamo preparate: è l’effetto del fruttosio che si è prodotto. Gli zuccheri presenti nel prodotto finale li troviamo specificati nella tabella nutrizionale, e solitamente sono tra il 40 e il 60 per cento. Se riduciamo la quantità di zuccheri, aumentando la frutta e l’acqua, otteniamo una composta, che ha una consistenza più liquida e non è gelificata. Il decreto citato sopra stabilisce anche implicitamente la quantità minima di zuccheri da usare in un prodotto per poterlo chiamare “confettura” o “marmellata”: quindi in pratica una confettura deve avere una percentuale di zucchero superiore al 45 per cento. Marmellata senza zucchero Sgombriamo subito ogni dubbio: la marmellata senza zuccheri non esiste. Gli zuccheri e un pH sufficientemente acido sono necessari per la gelificazione della pectina. In più questi agiscono da conservante, togliendo acqua agli eventuali microrganismi che vorrebbero riprodursi. Sino a qualche anno fa però si trovavano in commercio marmellate e confetture che riportavano la dicitura “Senza zucchero” come queste della Zuegg:  Come era possibile? Be’, in caratteri più piccoli c’era scritto “aggiunto”. E tecnicamente era vero, poiché “zucchero” al singolare indica il saccarosio e questo effettivamente non era stato aggiunto. Mettendo un altro zucchero come una miscela di glucosio e fruttosio (per dare dolcezza, per la gelificazione e per la conservazione) potevano legalmente scrivere “senza zucchero aggiunto”. Scorrettamente per il consumatore però che poteva pensare che quei prodotti fossero a basso contenuto calorico. Già nel 2009 il Ministero della Salute, in una nota firmata dal Direttore Generale della Sicurezza degli Alimenti e della Nutrizione, Silvio Borrello, invitava le aziende a non scrivere nell’etichettatura e nella pubblicità degli alimenti “senza zucchero”: Il Regolamento (CE) n. 1924/2006 stabilisce il senso dell’indicazione “senza zucchero”: mentre è “a basso contenuto di zuccheri” se ne contiene non più di 5 grammi per 100 grammi di prodotto solido, o 2,5 g di zuccheri per 100 ml per i liquidi. Niente più \"senza zucchero aggiunto\" quindi. E che dire dei prodotti \"senza zuccheri aggiunti*\"? Lo vedremo tra un paio di giorni   . Dario Bressanini" },
    { "title": "L'origine della Carbonara. Il commissario Rebaudengo indaga", "text": "C’è un mistero irrisolto nella gastronomia italiana: quando è nata esattamente la carbonara? E perché si chiama così? Il commissario Rebaudengo ha già svolto un’indagine preliminare da cui era emerso che le varie ipotesi di una origine molto antica di quel piatto non erano corroborate da solide prove. Così come la suggestione che il nome potesse derivare da un piatto che i carbonai avrebbero preparato durante il soggiorno in Appennino a far carbone di legna. Il commissario, dopo aver consultato “La cucina romana” di Ada Boni, pubblicato nel 1930, e “Il talismano della felicità” anteguerra, e non avendo trovato alcuna traccia di un piatto chiamato “carbonara” o con gli ingredienti che ora gli attribuiamo (uova, pancetta o guanciale, pecorino e pepe) concludeva che il delitto era successivo. Prende corpo allora la teoria più affascinante, che spiegherebbe l’assenza di tracce nella tradizione popolare, facendo risalire la carbonara al periodo della liberazione di Roma da parte degli alleati. Così descrive questa ipotesi l’enciclopedia della gastronomia di Marco Guarnaschelli Gotti: Stimolato da una recente visita ad Arcangelo Dandini, uno dei moderni “profeti” della carbonara in particolare e della riscoperta e riscrittura della tradizione gastronomica romana in generale, il commissario Rebaudengo ha deciso di fare un supplemento d’indagine, sfruttando i nuovi mezzi tecnologici ora a sua disposizione. L’ipotesi più antica sul nome “carbonara” che il commissario nella sua indagine è riuscito a trovare risale al 1958, sulla rivista argentina Dinamica social fondata nel 1950 dall’ex segretario del partito nazionale fascista Carlo Scorza, fuggito in Argentina nel 1949. In un articolo che descrive i piatti tipici delle varie regioni d’Italia, troviamo scritto È la prima volta che il commissario sente questa ipotesi ed è un po’ perplesso. Scritta per di più in italiano ma su una rivista scritta in Argentina. Che si siano inventati la storia? Manca poi la descrizione degli altri ingredienti. E poi \"ventisei modi\"? Il commissario diligente prende nota ma non crede molto a questa testimonianza. È sicuro comunque che nel 1958 la carbonara fosse un piatto riconosciuto. Ricordiamoci però che bastano pochi anni per rendere popolare e noto un piatto. Il commissario si ricorda di un altro caso, ormai risolto, che coinvolgeva il tiramisù, un dolce al cucchiaio che dagli anni ’70, quando fu inventato a Treviso, in pochi anni divenne stranoto non solo in Italia ma anche nel mondo. E anche su quello si sono inventate leggende a posteriori che retrodatavano la sua nascita. In un supplemento d’indagine cercando tra le guide ai ristoranti il commissario scopre, del 1957, “Eating in Italy: a pocket guide to Italian food and restaurants”. La guida, ad uso e consumo dei turisti americani in Italia, rivela fatti interessanti. La Carbonara è citata più volte, e come ingredienti riporta le uova, il formaggio (non specificato) il bacon (l’ingrediente americano più simile al guanciale o la pancetta),  ma alternativamente anche il prosciutto. E non si menziona il pepe. Se veniva aggiunto non era sicuramente un ingrediente caratterizzante come oggi. Un po’ come l’aggiunta del sale: non si indica nemmeno.  A volte nella preparazione è indicato il burro, oltre al guanciale. Curioso vero? Il commissario conosce dei gastrotalebani moderni che strillerebbero per una aggiunta simile, a loro parere non filologica. In realtà questo farebbe pensare che all’epoca la ricetta non fosse ancora “cristallizzata”, come dimostra l’uso anche del prosciutto alternativo al guanciale o alla pancetta  Era ancora una ricetta molto “fluida”, tanto che vari ristoranti in quel periodo cercavano di offrire quel piatto, non ancora codificato e di fresca origine, personalizzandolo e variandolo un po’. Questo piatto doveva già essere molto popolare perché due anni prima, nel 1955, fece una comparsa addirittura in Racconti Romani di Alberto Moravia Il commissario trova la prova esplicita che in quegli anni il piatto era già considerato un piatto della regione addirittura in un rapporto del 1954 dei servizi di informazione della Presidenza del Consiglio dei Ministri  Il commissario ricapitola tra sé e sé il caso: prima della seconda guerra mondiale nessuno aveva mai usato il termine “carbonara” e un piatto del genere, con quegli ingredienti, non era noto come piatto tipico. Negli anni ’50 invece lo era anche se gli ingredienti potevano un po' variare. Rebaudengo trova un indizio curioso: nel 1952 un ristorante di Chicago ha nel menù proprio la carbonara, con taglierini, mezzina (pancetta), uova e parmigiano. Anche qui niente pepe (da Vittles and vice: an extraordinary guide to what's cooking on Chicago's Near North Side, Patricia Bronte).  Come è finita la carbonara nel 1952 a Chicago? Forse un soldato l’ha assaggiata a Roma nell’immediato dopoguerra e l’ha portata in patria? Chissà. Ma l’indagine del nostro commissario non è finita. La citazione più antica trovata dal commissario, almeno per ora, è nella “Lunga vita di Trilussa”, del 1951, dove si ricorda che il poeta, morto nel 1950, non amava molto gli spaghetti alla carbonara e preferiva la bistecca. Il commissario Rebaudengo è ancora in cerca della prova schiacciante, e non demorderà sino alla risoluzione del caso. Ha però all’ultimo momento trovato un indizio molto molto interessante. Un servizio del New York Times del 12 luglio 1954 dal suo corrispondente romano dal titolo “When in Rome you eat magnificent meals in simple restaurants”: Gli “spaghetti al Moro” sono una variante della carbonara con un poco di peperoncino invece del pepe nero. Questo a dimostrare ancora una volta che agli inizi degli anni ’50 la ricetta era ancora fluida, per nulla definitiva. Notate anche qui l’uso del burro, anche se non viene specificato se l’utilizzo fosse solo per soffriggere il bacon oppure veniva  aggiunto crudo alla salsa. E ancora una volta il pepe in quantità non è citato. L’articolo è molto interessante perché conferma che questo piatto ha iniziato ad avere una certa fama dalla guerra, e che nel 1954 era diventata “una nuova moda”, anche se appunto il piatto non era nuovo, visto che erano ormai passati dieci anni dalla liberazione di Roma da parte degli alleati. E la peculiarità di questo piatto era l'aggiunta del bacon, rispetto ai \"soliti\" uova, burro e formaggio!  Il commissario Rebaudengo è ancora in cerca della “pistola fumante”, ma è convinto che con gli indizi raccolti si possa definitivamente chiudere con le ipotesi dei carbonai sull’Appennino, o altre suggestive ma improbabili origini che risalgano a prima della seconda guerra mondiale o che spiegano il nome con l'utilizzo di una robusta spolverata di pepe. Una vera e propria “invenzione della tradizione”, che serve anche ai puristi della tradizione gastronomica per scomunicare variazioni della ricetta rispetto alla presunta versione “originaria”, che come ho dimostrato non esiste proprio. Io panna o burro non li metto nella carbonara, e tantomeno il prosciutto, ma se lo fate perché vi piace e qualche amico gastropurista vi rimprovera per non essere filologici, fategli leggere questo articolo A presto Dario Bressanini" },
    { "title": "Le ricette scientifiche: l'estratto di vaniglia", "text": "Vi siete procurati la vaniglia? Bene. Ora prepariamo l’estratto. Per prima cosa dobbiamo scegliere il solvente. L’acqua non è un buon solvente per molte delle sostanze organiche che vogliamo estrarre dalla vaniglia, mentre l’alcool è molto efficace. In un qualsiasi supermercato trovate dell’alcool etilico al 95% per uso alimentare. Usato soprattutto per la preparazione casalinga di liquori, possiamo impiegarlo anche per l’estratto di vaniglia. Contrariamente a quanto si potrebbe pensare, non necessariamente ad una gradazione alcolica più elevata corrisponde una estrazione più efficace delle sostanze aromatiche. Alcuni esperimenti hanno mostrato come per preparare un estratto di vaniglia sia più efficace utilizzare dell’alcool diluito al 50% con acqua. A concentrazioni superiori e inferiori l’estrazione è meno efficace. E questo perché vogliamo estrarre molte molecole diverse: oltre alla vanillina (4-idrossi-3-metossibenzaldeide) vogliamo estrarre l’acido vanillico, la p-idrossibenzaldeide, l’acido p-idrossibenzoico, l’alcool p-idrossibenzilico, l’alcool vanillico e molte altre sostanze. È la miscela di tutte queste sostanze chimiche che fornisce l’inconfondibile aroma di vaniglia. Alcune si sciolgono meglio in alcool altre in acqua altre ancora in una miscela. In più usando alte concentrazioni di alcool rischiamo di estrarre anche componenti indesiderate: grassi e cere solubili solo in alcool quasi puro. Ecco perché l’uso di etanolo diluito risulta più efficace. Se non volete acquistare l’alcool etilico per uso alimentare potete usare quella bottiglia di vodka che vi hanno regalato e non avete mai aperto (io non bevo vodka e avevo una bottiglia in casa da tempo).  La vodka contiene il 40% di alcool e ha un sapore abbastanza neutro, a differenza di altri superalcolici. Si presta quindi bene come solvente per l’estratto di vaniglia. La ricetta Scegliete un recipiente di vetro non troppo grande, altrimenti dovrete procurarvi moltissimi baccelli. Io uso una bottiglia da 350 ml.  Per ottimizzare l’estrazione delle componenti aromatiche è opportuno massimizzare la superficie di contatto tra il liquido e il baccello. È opportuno quindi tagliare in due longitudinalmente la vaniglia, come fareste nella preparazione di una crema (lo fate vero?).  Per velocizzare l’estrazione usando un coltello non affilato raschiate la parte interna del baccello per recuperare la pasta con i semi contenuta, che metterete nel contenitore. Io ho usato lo spigolo non affilato del taglierino.   Tagliate la buccia in pezzi di 3-4 cm e mettete anche loro nel contenitore. Anche questo serve per massimizzare l’estrazione.  Cercate di usare 10-12 grammi di vaniglia (da 5 a 8 baccelli) ogni 100 ml di liquido. Coprite tutto con il solvente,   chiudete e tenete al buio, agitando ogni tanto per mescolare. Ora si tratta di avere pazienza: l’estrazione della maggior parte delle sostanze aromatiche avviene in poche settimane a temperatura ambiente ma l’estratto ha bisogno di maturare per un minimo di tre mesi sino ad un anno. Durante questo periodo continuano ad avvenire reazioni chimiche che “arrotondano” l’aroma migliorandolo notevolmente. Un po’ come l’invecchiamento del vino. Se volete dopo sei mesi potete filtrare l’estratto, togliendo i residui e rimettendo il liquido in una bottiglia, pronto all’uso. Vediamo alcuni accorgimenti: la maggior parte degli estratti vegetali, e quello di vaniglia non fa eccezione, si deteriorano se esposti alla luce. Ecco perché era tradizione conservare estratti, sia per uso erboristico che per uso alimentare, in bottiglie di vetro marrone opaco. Abbiate quindi cura di conservare il vostro estratto, anche durante la fase di macerazione, al buio oppure di coprire il contenitore con dei fogli di alluminio.  Anche la presenza di ossigeno può alterare l’estratto ossidandolo. Possiamo ridurre questo effetto nella fase di macerazione riempiendo sino all’orlo il recipiente, minimizzando la quantità di ossigeno presente sotto il tappo o il coperchio. A volte l’estratto di vaniglia in commercio contiene anche un dolcificante, come zucchero o sciroppo di glucosio. Questo viene aggiunto dopo il procedimento di estrazione per dolcificare il prodotto. Non essendoci un reale motivo per aggiungere zuccheri io preferisco non farlo, anche perché potrebbe interferire con il processo di estrazione. Dopo qualche giorno il liquido della vostra bottiglia comincerà a prendere una colorazione bruna  Non abbiamo ancora affrontato il discorso temperatura. Lo faremo una prossima volta quando vi illustrerò una variante più veloce.  Avete già votato per i Macchianera Italian Awards? Questo blog è stato candidato nella categoria \"miglior sito tecnico-divulgativo\".  Se volete votarlo (grazie!   ) riempite la scheda completa, votando ogni categoria. Ovviamente potete votare solo una volta. A presto Dario Bressanini" },
    { "title": "Vino in cieco", "text": "Mi piace il vino ma non sono assolutamente un esperto. Mi piacerebbe diventarlo ma confesso che mi mettono a disagio il linguaggio da iniziati, troppo evocativo e poco scientifico e accurato, i gesti simbolici e le cerimonie che ruotano attorno al mondo del vino a cui sono un po’ refrattario. Da non esperto quando devo acquistare una buona bottiglia sono sempre preso da dubbi davanti all’ampia scelta: sarà meglio il Barbaresco del 2001 o quello del 2002? La tal guida mi consiglia il 2001 ma i prezzi sono diversi: riuscirà il mio palato ad apprezzare la differenza o butterò dei soldi? Non vi stupirà quindi sapere che ultimamente sto leggendo molti articoli per, diciamo così, “avvicinarmi scientificamente” al mondo del vino. Ve ne descrivo due che ho trovato carini e provocatori al punto giusto dove i tipici test di analisi sensoriale in cieco sono applicati al vino. Vintage is dead Il 9 Febbraio del 2000 Frank Prial, influente “penna” del vino del New York Times dal 1972 al 2005, pubblica un articolo intitolato “Wine Talk: So Who Needs Vintage Charts”, “Parliamo di vino: chi ha bisogno delle tabelle delle annate del vino” Roman Weil è un professore di economia alla Graduate School of Business dell’Università di Chicago. Appassionato di vino e cofondatore della Oenonomy society: un gruppo di economisti e studiosi dediti per passione allo studio e all’apprezzamento del vino. Approfittando anche dei convegni sul vino che la società organizza annualmente, Weil nel 2000 decise di verificare sul campo l’ipotesi di Preil che la valutazione distinta in annate fosse obsoleta perché ormai le aziende fanno vino di una tale uniforme qualità che l’assaggiatore  L’esperimento Weil ha scelto per il suo test una serie di coppie di vini (40$ o meno in media alla bottiglia) che avessero identiche  caratteristiche (vino, produttore, vigna etc.) tranne l’annata. La prima annata era stata classificata dal famoso critico ed esperto di vini Robert Parker da Average (media) a Appalling (insoddisfacente, deludente o peggio, con un punteggio da 1 a 100 inferiore a 60) mentre la seconda era classificata da Excellent a The Finest con un punteggio da 89 in su. Qui sotto potete vedere un pezzo della classificazione di Parkerche potete scaricare da http://www.erobertparker.com/info/vintagechart.pdfAd esempio Weil ha scelto un Pomerol del 1991 da 58 punti (insoddisfacente, con il bollino nero di Parker) e uno del 1994 da 89 punti (“Eccellente”). Un Chianti Le Corti del 1996 (da 78 punti) e uno del 1997 (da 95 punti) e così via. Ha poi diviso le due bottiglie in quattro contenitori (A,B,C, e D) : ad esempio la bottiglia eccellente in A e B, la seconda nelle altre due. La prova in cieco consiste nel sottoporre all’assaggiatore tre dei quattro contenitori (si chiama test triangolare, descritto dalla norma ISO 4120:2004). Ogni assaggiatore deve per prima cosa distinguere il bicchiere diverso dai due uguali. Se una persona rispondesse in modo completamente casuale, tirando un dado, indovinerebbe una volta su tre, quindi perché il test sia significativo devono identificare correttamente  l’”intruso” molto più di un terzo dei partecipanti. Questa tipologia di test viene preferita a quella dove solo due bicchieri vengono presentati anche perché in quest’ultimo caso uno può rispondere correttamente, scegliendo a caso, nel 50% dei casi ed è più difficile identificare un risultato positivo. Successivamente viene chiesto al soggetto, indipendentemente che abbia indovinato o meno, quale dei due vini preferisca: se quello nel bicchiere solitario o quello nella coppia di bicchieri (che lui ritiene contenere lo stesso vino). Ad esempio, un soggetto a cui vengono presentati i bicchieri A, B e D potrebbe rispondere “il vino A è diverso dalla coppia B/D, e io preferisco il vino B/D” Alla fine, dopo aver raccolto un numero sufficiente di risposte, Weil ha analizzato i dati. Per prima cosa ha contato quanti sono riusciti correttamente a distinguere le due annate. Secondariamente, tra coloro che hanno risposto correttamente alla prima parte, Weil conta coloro che preferiscono l’annata migliore a quella peggiore. Durante gli incontri con bevitori e appassionati di vino (ma non esperti o professionisti) 241 persone, in più occasioni, si sono prestate ai test, assaggiando 593 coppie di vini. Tutti gli assaggiatori hanno pagato l’ingresso a questi incontri, per coprire le spese dei vini acquistati. I risultati Quanti hanno distinto correttamente le due annate? Se ho tre bicchieri e uno contiene un vino diverso dagli altri due, tirando a caso ho una probabilità su tre di azzeccare. Quindi se la scelta fosse stata puramente casuale ci si deve aspettare che almeno in 198 assaggi abbiano azzeccato. In altre parole, se il risultato dell’esperimento fosse vicino a 198, significherebbe che i soggetti non sono in grado di distinguere le due annate, perché se anche avessero tirato a caso avrebbero ottenuto lo stesso risultato. I vini sono stati correttamente assegnati a due annate diverse in 246 assaggi, il 41% delle volte, una percentuale solo poco di più elevata del 33.3% che ci si aspetterebbe da una scelta completamente casuale. In più Weil disaggregando i dati scopre che tutta la differenza, dal risultato puramente casuale, dipendeva da un unico vino, un Bordeaux Pomerol. Le altre coppie di vini, come i Chianti del ’96 e del ’97, erano statisticamente indistinguibili, almeno a quegli assaggiatori. Negli assaggi distinti correttamente (ma ricordatevi che una buona quota può essere dovuta al puro caso), quanti hanno preferito, al gusto, l’annata considerata migliore? Solo 125 volte, quindi in pratica la metà. L’altra metà ha preferito l’annata con un punteggio da 59 o meno, con buona pace di Parker. Quindi, anche gli assaggiatori che hanno distinto (se per casualità o meno non sappiamo) le due annate, solo la metà concorda con Parker su quale sia la migliore. Nel caso del Pomerol, l’unico vino della serie le cui le due annate sono state distinte più facilmente, il 55% ha preferito l’annata 1994 (eccellente, 64$), mentre il 45% ha preferito il 1991 (deludente, 44$) Weil ha ripetuto il test in scala ridotta con un gruppo di 12 autoproclamatisi esperti, che hanno bevuto grandi vini in riunioni mensili da più di 15 anni. E i risultati erano tanto casuali quanto quelli dei gruppi di non esperti: solo 4 dei 12 ha distinto le due annate. Di questi, uno ha preferito quella inferiore. Ad una conferenza enologica di studiosi accademici di vino, la percentuale di corretta distinzione è salita a due terzi. Sette di questi si sono identificati come accademici di Francia: quattro hanno preferito il Pomerol 1994 e tre il 1991. Weil chiude l’articolo con un caveat sui Bordeaux Il suggerimento provocatorio di Weil? Lasciate perdere le tabelle di annate. Se tuttavia il mercato ci crede, allora per risparmiare comprate il vino da anni classificati “deludenti” Il secondo test: le bottiglie riserva Quel simpaticone di Weil due anni dopo riprende il primo studio ma questa volta confronta delle bottiglie di vino normale con quelle Riserva, bottiglie particolari che il produttore a volte distingue dalla produzione ordinaria e che dovrebbero essere, in linea di principio, di qualità più elevata. Di sicuro hanno il prezzo più elevato. L’articolo di Weil si intitola “Analysis of Reserve and Regular Bottlings: Why Pay for a Difference Only the Critics Claim to Notice?”, (Analisi di bottiglie ordinarie e riserva: perché pagare per una differenza che solo i critici sostengono di riscontrare?) La struttura del nuovo studio è identica: 381 soggetti hanno assaggiato 829 coppie di vini. Ogni coppia era identica in tutto, compresa l’annata, tranne che una bottiglia era una Riserva e l’altra normale. I soggetti dovevano distinguere i due vini presentati in tre bicchieri, come visto sopra. Ad esempio due Château Latour, uno normale (La Forts de Latour) a 56$ la bottiglia e il Riserva a 200$. In quanti sono riusciti a distinguere correttamente i vini diversi? Il 40.7%, una percentuale superiore, ma non di tanto, al 33.3% teorico che si avrebbe da risposte completamente casuali. Di questi la metà ha preferito il vino riserva, l’altra metà quello convenzionale. Alcuni vini hanno mostrato percentuali un poco superiori, corrispondenti presumibilmente a differenze un po’ più marcate tra i due vini. Ad esempio una coppia di Borgogna Dujac e una coppia di Cabernet di Mondavi. Sorprendentemente, la percentuale di distinzioni corrette per gli uomini (43%) è stata superiore che per le donne (37%). Potete leggervi l’articolo se volete i dettagli. Non bisogna ovviamente prendere troppo alla lettera i test di Weil, cosa di cui anche lui è consapevole. I suoi test, limitati a poche bottiglie, non sono certo statisticamente rappresentativi di tutto il panorama vinicolo mondiale. Weil non conclude certo che le annate e le bottiglie sono sempre tutte uguali, ma che forse le graduatorie e classificazioni di altri, che siano le aziende direttamente o i critici come Parker, non necessariamente coincidono con il vostro gusto e con le vostre valutazioni, le uniche importanti nel giudicare la bottiglia che voi decidete di comprare, Riserva o meno. Sono sicuro però che questi articoli possono fornire, almeno tra gli appassionati, un fertile terreno di discussione. Io intanto penso che acquisterò quella bottiglia di Barbaresco del 2002. Prima di lasciarvi, avete già votato questo blog per i Macchianera Italian Awards?   Questo blog è stato candidato nella categoria \"miglior sito tecnico-divulgativo\".  Ovviamente potete votare solo una volta.  Alla prossima Dario Bressanini Bibliografia Entrambi gli studi sono disponibili sulla rivista Chance della American Statistical Association. Parker v. Prial: The Death of the Vintage ChartRoman L. Weil, Chance, 14, 27-31 (2001) Analysis of Reserve and Regular Bottlings: Why Pay for a Difference Only the Critics Claim to Notice?Roman L. Weil, Chance, 18, 9-15 (2005)WINE TALK; So Who Needs Vintage Charts?Frank J. Prial, The New York Times, 9 Feb. 2000" },
    { "title": "Patata experiment #2. Osmosi", "text": "Oggi il menù offre un nuovo esperimento, molto semplice, da fare con le patate, dopo quello suggerito tempo fa. Prendete una patata di grandezza media. Tagliatela a metà dividendo in due l’asse maggiore e con uno scavino, armati di pazienza, scavate una delle due metà in modo da formare una piccola ciotola. Fate attenzione a non bucare le pareti della patata. Mettete ora un cucchiaino o due di sale fino nell’incavo.  Dopo qualche decina di minuti il sale comincia a bagnarsi  e dopo qualche ora si sarà coperto d’acqua.  Questa la patata dopo 6 ore  State osservando il fenomeno dell’osmosi. La patata che avete tagliato contiene delle cellule vive protette da membrane semipermeabili (esternamente protette dalla parete cellulare di cellulosa): che permettono cioè il passaggio di piccole molecole, come l’acqua, dentro e fuori dalle cellule, ma impediscono a sostanze più voluminose, come gli zuccheri o gli ioni di cui è composto il sale da cucina, di entrare o uscire a loro piacimento (se serve farli entrare o uscire ci sono meccanismi specifici). Le membrane cellulari cercano di mantenere la concentrazione delle sostanze disciolte in acqua dentro alla cellula uguale alla concentrazione al di fuori. La differenza di concentrazione ai due lati di questo divisorio crea una pressione, chiamata pressione osmotica, che induce le molecole d’acqua a spostarsi dalla zona a più bassa concentrazione verso la zona a più alta concentrazione per cercare di ristabilire l’equilibrio. Questo fenomeno è chiamato osmosi. Ecco quindi perché il sale si è ricoperto di acqua: la pressione osmotica ha forzato l’acqua ad uscire dalle cellule per cercare di ristabilire l’equilibrio. Noterete che le patata è anche diventata più molle: le cellule prive di acqua perdono di turgore, come un pallone mezzo sgonfio. È possibile anche invertire la direzione dell’acqua: dall’altra metà della patata tagliatene dei pezzi di circa due cm di lato. Pesateli con una bilancia digitale e annotate il peso. Io ho fatto dei cilindretti usando uno scavatorsolo per le mele.  Immergete poi un pezzo in un bicchiere riempito di acqua distillata o deionizzata, come quella che si usa per i ferri da stiro. Il secondo in un bicchiere riempito con acqua del rubinetto. Il terzo cubetto immergetelo in un bicchiere con 10 grammi di sale da cucina sciolti per ogni 100 ml di acqua.  Nel mio caso la patata immersa in acqua salata galleggia perché ha una densità minore (attenzione che patate diverse hanno densità diverse). L’acqua deionizzata non contiene sostante disciolte in quantità apprezzabile quindi la pressione osmotica spinge, con il passar del tempo, l’acqua all’interno delle cellule della patata immersa. Dalla patata immersa in acqua salata invece l'acqua delle cellule esce, riducendo la densità dell’acqua salata e aumentando quella della patata che quindi va a fondo (non so quale dei due effetti sia predominante).  Dopo qualche ora estraete le patate e pesate.  Potrete constatare anche a occhio nudo la differenza tra i vari pezzi. Nel mio caso l’acqua del rubinetto ha avuto un effetto simile all’acqua distillata.  Campione A (in acqua distillata) peso: iniziale 18 g, finale 20 g Campione B (in acqua del rubinetto) peso: iniziale 19 g, finale 21 g Campione C (in acqua salata) peso: iniziale 18 g, finale 14 g L’osmosi è un fenomeno molto sfruttato in cucina, ad esempio quando si mettono sotto sale le melanzane (potete immerge in acqua i pezzi invece di cospargere il sale grosso) o quando si prepara una macedonia. Ho visto anche qualcuno sfruttare l’osmosi proprio con le patate prima di friggerle o arrostirle, per ridurre il contenuto interno di acqua (ovviamente non tenendole dentro cinque ore   ) Prima di lasciarvi, avete già votato questo blog per i Macchianera Italian Awards?   Questo blog è stato candidato nella categoria \"miglior sito tecnico-divulgativo\".  Ovviamente potete votare solo una volta. Sappiate che dovete dare almeno 20 voti perchè la scheda sia valida. Per chi è interessato, venerdì 28 Settembre, alla Galleria di Arte Moderna di Milano (vicino al parco di via Palestro) terrò una conferenza sulla chimica in cucina per \"La Notte dei Ricercatori\" http://www.meetmetonight.it/eventi/la-chimica-in-cucina/  Dario Bressanini" },
    { "title": "Miti culinari 8: le patate conservate diventano tossiche", "text": "Una delle domande che spesso mi sento porre alle conferenze che tengo è se sia vero che le patate vadano consumate immediatamente dopo la cottura altrimenti, anche se conservate in frigorifero, svilupperebbero sostanze tossiche. La risposta è “no, non è vero”, ma essendo una credenza piuttosto diffusa è interessante indagarne l’origine. È probabile che questa convinzione nasca dal fatto che a volte le patate cotte, siano esse bollite, fritte o arrosto, possono sviluppare un colore scuro tendente al grigio-nerastro, anche già poche ore dopo la cottura. E i cambiamenti di colore nei cibi, si sa, sono sempre visti con sospetto. Lo sviluppo del colore dopo la cottura è causato da una reazione di ossidazione quando la patata viene esposta all’aria. Il colore non altera il sapore o il contenuto nutrizionale delle patate ma risulta sgradito al consumatore. Durante la cottura il ferro contenuto reagisce con l’acido clorogenico, un polifenolo presente nella patata che la difende da agenti patogeni e parassiti. Il complesso ferro-acido clorogenico in presenza dell’ossigeno dell’aria si ossida formando un composto scuro. Altre sostanze presenti nel tubero, come l’acido citrico,  possono ridurre l’annerimento perché sono in grado di “sequestrare” il ferro e renderlo indisponibile alla reazione con l’acido clorogenico. La concentrazione di acido clorogenico ha una forte predominanza genetica e dipende quindi dalla varietà di patata. Il contenuto di ferro dipende invece dal suolo, mentre la concentrazione di acido citrico dipende molto dalle condizioni ambientali di coltivazione. Tutto questo rende l’annerimento un effetto molto difficile da studiare e da eliminare. Un fatto però pare chiaro: più grandi e più vecchie sono le patate e più è marcato il cambiamento di colore.  I primi studi sull’annerimento delle patate risalgono addirittura al 1882, ma è tra gli anni ’50 e gli anni ’70 del secolo scorso che si è assistito ad un notevole aumento delle ricerche in questo campo grazie al fatto che la nascente industria della trasformazione della patata aveva bisogno di evitare l’annerimento delle patate parzialmente cotte destinate alla vendita. Venne scoperto che sostanze come il pirofosfato acido di sodio (l’additivo alimentare E450) aggiunte all’acqua usata per sbianchire le patate prima della frittura erano in grado di prevenire l’annerimento legandosi al ferro e impedendogli di reagire con l’acido clorogenico. Negli ultimi anni gli studi sono ripresi, cercando di produrre patate che siano geneticamente immuni all’annerimento, sia per via del crescente sospetto del consumatore verso l’uso di additivi alimentari, il cui codice E viene erroneamente interpretato come un “codice di pericolo”, sia per ridurre i costi di produzione, poiché il pirofosfato acido di sodio deve essere recuperato dalle acque di sbianchitura per evitare inquinamenti da fosfati. È comunque buona norma non dimenticare per troppi giorni delle patate bollite nel frigorifero perché, come altri cibi ricchi di acqua, sono un buon terreno per la crescita di microrganismi. Un altro dubbio che sorge spesso è se le patate si possano consumare crude o se siano tossiche. L’amido presente nelle patate crude è in una forma cristallina che generalmente resiste all’attacco delle amilasi, i nostri enzimi digestivi, rendendole particolarmente indigeste. La cottura gelatinizza l’amido delle patate rompendo la sua struttura cristallina e rendendolo attaccabile dagli enzimi. In più le patate crude contengono alcune sostanze dette antinutrienti perché interferiscono con il normale assorbimento di nutrienti da parte del nostro corpo. Queste sostante, come le lectine o un gruppo di proteine che interferiscono con l’attività di digestione di altre proteine, sono però solitamente sensibili al calore e vengono disattivate quasi completamente dalla cottura. Ecco perché le patate è meglio consumarle cotte. A presto  Dario Bressanini Bibliografia 1.            G. Wang-Pruski and J. Nowak, \"Potato after-cooking darkening,\" American Journal of Potato Research 81, 7–16 (2004). 2.            G. Wang-Pruski, \"The Canon of Potato Science: 47. After-cooking Darkening,\" Potato Research 50, 403–406 (2007)." },
    { "title": "Italy a New York", "text": "Per una volta niente Scienza in Cucina, e neanche uno dei vari temi che periodicamente affronto qui sul blog. Voglio solo segnalare una discussione che da un po' si è aperta in rete e sapere che ne pensate. Se ricordate a febbraio sono stato a New York. Vi ho già raccontato di come i prodotti e marchi italiani siano un po' ovunque e che l'immagine dell'Italia gastronomica sia molto quotata ultimamente oltreoceano, finalmente emancipata dall'epoca dei \"macaroni, spaghetti and meatballs\". Negli ultimi tempi due di quei marchi che dai Newyorkesi ormai sono associati al meglio gastronomico italiano sono protagonisti di molte polemiche qui in Italia, nate e alimentate in rete. Sto parlando di Grom, la catena di gelati semi industriali di qualità, e di Eataly, la catena di market gastronomici di alta gamma. Per entrambi il successo commerciale degli ultimi anni è stato enorme, con aperture di nuovi punti vendita in giro per l'Italia e nel mondo. Un ottimo esempio di imprenditoria (gastronomica) italiana che è riuscita a pensare in grande e sbarcare all'estero. A New York ci sono quattro gelaterie Grom. Le due sulla Broadway le ho fotografate a febbraio   In patria ultimamente il gelato di Grom è al centro di varie polemiche. La più recente è scaturita da un articolo scritto su IlFattoAlimentare dal titolo eloquente \"Grom: l'industriale che prepara il gelato artigianale fa concorrenza alle gelaterie? Tutti i segreti dei veri e finti artigiani\" a cui poi è seguita  la risposta di uno dei due fondatori di Grom, Guido Martinetti. Confesso subito che a me il gelato di Grom piace ma potrebbe migliorare: i gusti sono buoni e le materie prime spesso ricercate, ma la consistenza è a mio parere troppo dura. Ed è troppo freddo al palato e un po' instabile. Conseguenza forse della scelta un po' talebana, ma che pubblicitariamente paga, di escludere dalle formulazioni tutta una serie di ingredienti e sostanze che possono aiutare, senza abusarne, a ottenere una consistenza e durabilità ottimale di un cono gelato, ma di cui il consumatore spesso diffida. E comunque ultimamente dire che il proprio prodotto NON contiene questo e quello è una strategia di marketing diffusa e vincente. Però è sicuramente molto meglio della media delle gelaterie italiane, per non parlare delle gelaterie americane. (Mi piace Ben&amp;Jerry ma è un'altra cosa, altro campionato). Qual è la vostra opinione? Su Grom, se lo conoscete, ma anche sulla media delle gelaterie italiane, dove non basta certo appiccicarci un \"artigianale\" al nome per poter gustare un ottimo gelato (che però esiste in Italia e lotta insieme a noi   ). Anche Eataly e il suo patron, Oscar Farinetti, sono spesso al centro di polemiche nel piccolo mondo autoreferenziale del cibo in rete (questo l'ultimo episodio). Vi ho già raccontato del mio pranzo nella sede di New York. Aggirandomi tra gli scaffali dello store vi confesso che di primo acchito mi sono stupito di trovare prodotti che in Italia si trovano in un qualsiasi supermercato senza andare alla gastrogioielleria Si trova dell'ottimo cioccolato di qualità (il mio preferito)  e tantissimi altri prodotti italiani di eccellenza. Ma anche del \"nomale\" budino al cioccolato  o \"normali\" biscotti e grissini   Non fraintendetemi, non sto assolutamente dando un giudizio qualitativo su questi prodotti (alcuni dei quali apprezzo e acquisto qui in Italia). Solo che mi ha fatto un effetto strano trovarmi, nel tempio della gastronomia italiana a NY, davanti ad una \"normale\" scatoletta di pomodori pelati  Io lo chiamo \"effetto autogrill\". Da Eataly a NY potete acquistare della pasta fresca all'italiana fatta al momento  O ottima carne  ma anche una robiolina industriale a 9.80$.  o un prosciutto che qui in Italia è di largo consumo  Forse il mio stupore non aveva ragione d'essere, ho pensato. E quando finalmente aprirà il grande store di Milano mi ci fionderò sicuramente. Se un prodotto in Italia lo compro normalmente al supermercato, e quindi, automaticamente, essendo\"associato\" alla grande distribuzione viene spesso visto come di qualità non altissima (a torto o a ragione), non significa che a New York non possa essere considerato un prodotto da \"gourmet\". Non sono certo io quello che critica i prodotti industriali per partito preso. Preferisco distinguere tra prodotti buoni e meno buoni che tra \"industriali\" e \"artigianali\". In fondo a volte succede lo stesso fenomeno anche in Italia nei confronti di prodotti gastronomici stranieri. Siccome non sono convinto di essermi convinto al 100%   , prendendo spunto delle recenti polemiche in rete ho voluto mostrarvi le foto e passare a voi la palla, sia per il gelato che per tutto il resto. Che dite? A presto Dario Bressanini" },
    { "title": "Le ricette scientifiche: la meringa svizzera", "text": "La meringa è uno degli strumenti più versatili nelle mani di un pasticcere, sia esso professionista o casalingo. Si può cuocere in forno per seccarla, usarla come supporto per torte, oppure si può usare morbida per decorazioni, o come ingrediente in creme al burro, mousse, semifreddi e altre preparazioni. Esistono tre tipi di meringhe. O meglio, esistono tre metodi di preparare la meringa a seconda del tipo di utilizzo, che si differenziano sia per il momento in cui viene aggiunto lo zucchero che per le temperature raggiunte nella lavorazione. La meringa più familiare nelle cucine italiane è sicuramente quella francese. Ne abbiamo già parlato in passato ed è spesso la bestia nera del pasticcere casalingo. L’albume viene montato a neve, previa una piccola aggiunta di un acido come il cremor di tartaro (più correttamente idrogenotartrato di potassio) o del succo di limone. La proverbiale aggiunta del pizzico di sale, spesso suggerita, è assolutamente da evitare e una delle principali cause della instabilità della meringa così preparata e motivo dell’insuccesso che in molti hanno sperimentato. Lo zucchero, solitamente in quantità doppia in peso rispetto agli albumi, viene aggiunto poco alla volta a partire da quando il volume dell’albume è aumentato di circa quattro volte. Una volta montata questa meringa può essere cotta e seccata in forno, per preparare i classici dolcetti, ma è sconsigliabile utilizzarla a crudo per decorare torte o cupcakes perché manca di stabilità. Oltretutto, non essendo stata cotta, la rara ma possibile presenza di salmonella nell’uovo di partenza consiglia di essere prudenti verso il suo consumo a crudo. Ecco perché per le decorazioni si usano gli altri due tipi di meringhe: quella italiana e quella svizzera. La prima viene preparata aggiungendo a filo agli albumi già parzialmente montati uno sciroppo di zucchero cotto la cui temperatura può arrivare anche superare i 120 °C (ne parleremo un'altra volta). A causa dell’uso dello sciroppo di zucchero bollente questa meringa è raramente preparata a livello amatoriale, anche se è la meringa per decorazioni preferita dai professionisti. Una valida alternativa, preparabile a casa senza l’utilizzo dello sciroppo di zucchero bollente, è la meringa svizzera. Mentre nella meringa francese l’albume viene montato a temperatura ambiente, in quella svizzera si aggiunge lo zucchero all’albume in un recipiente  e si mescola mentre il tutto viene riscaldato con un bagnomaria.  Solitamente lo zucchero è in peso uguale all’albume. Quando lo zucchero è ben sciolto  e la miscela è calda si inizia a montare con una frusta, o con un robot, senza più riscaldare. Si continua a sbattere sino a quando la meringa è solo leggermente tiepida. Questa meringa è molto più stabile della meringa francese ed è adatta a preparare creme e per guarnire torte. La letteratura culinaria è molto discordante riguardo alla temperatura a cui si devono scaldare albumi e zucchero, con consigli che vanno dai 40 °C ai 60 °C. Anche famosi pasticceri danno indicazioni discordanti, e senza una reale giustificazione. La scienza ancora una volta può venire in aiuto: nell’albume puro a circa 61 °C una proteina presente, la conalbumina, inizia a denaturare, alterando la propria struttura tridimensionale raggomitolata e lasciando libere alcune zone di legarsi ad altre proteine iniziando la coagulazione. In una meringa svizzera è presente una percentuale di zucchero rilevante sotto forma di sciroppo. Le molecole di saccarosio circondando le proteine dell’albume rendono molto più difficoltosa la formazione di un legame tra due proteine denaturate e quindi l’albume zuccherato può essere portato a temperature superiori senza rischi.  In questo modo la percentuale di proteine denaturate aumenta e una volta montata la meringa sarà molto più stabile. In una meringa svizzera si può portare la miscela anche ad una temperatura di 70 °C (sì, 70 °C, avete sentito bene   ), continuando a mescolare con una frusta, senza il rischio di coagulazione.  Questa temperatura, mantenuta per alcuni minuti, assicura anche che la salmonella eventualmente presente venga eliminata. Raggiunta la temperatura desiderata dateci dentro con le fruste.  Poiché lo zucchero viene aggiunto sin dall’inizio la meringa svizzera risulterà più densa, meno aerata, di quella francese, a tutto vantaggio però della stabilità nel tempo (comunque non così stabile come la meringa italiana)  Potete metterla in una sac à poche e usarla per decorare.  (lo so cosa state pensando, ma era solo per dare un'idea   ) Si può però anche seccare in forno,  ottenendo un risultato molto simile alla meringa francese  Prima di lasciarvi: se passate da Genova domenica 4 novembre, al festival della scienza (sapete tutti cos'è vero?) la mattina sono a palazzo ducale nella sala del minor consiglio a parlare di scienza in cucina: Dal conte Rumford alla gastronomia molecolare.  (Nello stesso istante nel salone a fianco ci sarà una discussione serissima di filosofia della scienza, ma se a metà conferenza venite da me non vi sgrida nessuno   ) . Il pomeriggio io e lo Chef Cristina Bowerman chiacchieriamo del rapporto tra scienziati e cuochi (e se ci riusciamo facciamo anche assaggiare il purè di patate \"scientifico\" che Cristina ha messo a punto con un mio piccolo aiuto   ) A preso Dario Bressanini" },
    { "title": "A Genova! A Genova!", "text": "Come ogni anno, alla fine di Ottobre, arriva il Festival della Scienza di Genova. Lo scorso anno avevo tenuto una conferenza sull'immagine pubblica della chimica, e vi avevo fatto vedere quante belle mostre, conferenze e spettacoli organizzano per il festival. Davvero, non potete amare la scienza e non andare almeno una volta al Festival della Scienza di Genova! Se poi vi piacciono sia la scienza che la cucina apprezzerete i vari eventi della rassegna \"Sapori di scienza\". Scrivo questo post solo per segnalare che domenica 4 novembre, a Palazzo Ducale, alle ore 11:00, terrò una conferenza dal titolo \"Dal Conte Rumford alla Gastronomia Molecolare, due secoli di scienziati in cucina\". Nel pomeriggio alle 15:30, in via Colombo 3, io e Cristina Bowerman,  Chef del ristorante Glass Hostaria, chiacchiereremo insieme del rapporto tra cuochi e scienziati, e vi racconteremo come anche un piatto apparentemente semplice come il purè di patate possa beneficiare di questo incontro (ho dato una piccola mano a Cristina nella messa a punto della ricetta del suo purè che usa come base per servire del cuore di vitella cotto a bassa temperatura) Come si dice, accorrete numerosi Nel caso non siate a Genova il 4, potete sempre vedervi la conferenza in streaming. (Guardatevi anche le altre conferenze della serie. Alcune sono molto belle) A presto Dario Bressanini" },
    { "title": "E per chi al Festival della Scienza non c'era...", "text": "Al Festival della Scienza a Genova, come vi avevo preannunciato, ho tenuto una conferenza sulla Scienza in Cucina. La trovate online qui: \"Dal Conte Rumford alla Gastronomia Molecolare\". Per chi avesse difficoltà a vederla la trovate anche qui sotto (o qui su YouTube se non vedete nulla)  A presto Dario Bressanini" },
    { "title": "Darwin e l'innaturalità del bere latte", "text": " Sul web mi imbatto spesso in siti “militanti” contro il consumo di latte. Come questo. Le argomentazioni sono varie e disparate. A mio parere la più debole è “Nessun animale adulto beve latte, e neanche l’uomo dovrebbe farlo” a cui è facile rispondere che gli animali adulti non fanno tante altre cose che invece l’uomo fa. Tralasciando le argomentazioni salutistico-mediche, che esulano le mie competenze, vorrei riflettere invece sull’altra argomentazione chiave (copio e incollo da un altro opuscolo antilatte) \"contro la loro stessa fisiologia\"Addirittura! A prima vista l’argomentazione non è insensata: se la maggior parte delle persone non riesce a digerire il lattosio, lo zucchero presente nel latte, forse davvero non è un alimento adatto agli adulti. Che dire però di quella parte dell’umanità che il lattosio lo digerisce e trova piacere nel bere un cappuccino? Per loro lo è? E poi, come mai c’è questa differenza? L’argomento è molto interessante, e vale la pena di andare un po’ più a fondo. Darwin in una tazza di latte Se siete tra quelle persone che ogni mattina possono bere del latte a colazione senza alcun tipo di disturbo intestinale sappiate che state sperimentando direttamente una delle più spettacolari dimostrazioni della teoria di Darwin sulla selezione naturale. È noto almeno sin dal tempo dei romani che gli individui hanno capacità diverse di digerire il latte fresco. Lo zucchero principale contenuto del latte é il lattosio, un disaccaride. Per poter essere sfruttato come fonte di energia il lattosio deve essere scomposto nei due zuccheri semplici di cui è composto: il glucosio e il galattosio. Tutti i mammiferi neonati, compreso l’uomo, possiedono un enzima, la lattasi, che nel duodeno, nell’intestino tenue, svolge questo compito. Alla fine dello svezzamento, quando cambia la dieta, per la maggior parte delle persone la produzione dell’enzima cala e tra i cinque e i dieci anni cessa quasi del tutto (con un meccanismo e per quali ragioni evolutive non ancora ben compresi). Quando queste persone bevono del latte, il lattosio non digerito passa nel colon dove incontra i batteri che lo metabolizzano e producono acidi grassi e vari gas, tra i quali l’idrogeno. Ed è proprio la produzione di idrogeno, che dall’intestino passa nel sangue e da lì nei polmoni, a essere sfruttata per il test non invasivo più accurato per verificare l’intolleranza al lattosio: il cosiddetto “breath test”. In più, il lattosio richiama acqua nell’intestino per effetto osmotico generando quindi diarrea, crampi, flatulenza e altri spiacevoli sintomi associati alla cosiddetta  “intolleranza al lattosio”. Le persone che da adulte continuano a produrre l’enzima (si parla di persistenza della lattasi) possono invece continuare a bere il cappuccino tutte le mattine senza problemi. Non necessariamente però chi non produce l’enzima manifesta problemi a consumare latte. È stato mostrato come un consumo giornaliero di lattosio possa a volte selezionare una flora batterica intestinale capace di rimuovere i prodotti della fermentazione e alleviare quindi i sintomi dell’intolleranza. Chi la produce e chi no  Figura 1: stima della frazione di popolazione che produce la lattasi da adulto. Sino a circa 40 anni fa si pensava che tutti gli adulti producessero normalmente la lattasi e si parlava di deficienza della lattasi per chi non era in grado. Ora si sa che è esattamente il contrario e che i primi studi avevano generalizzato una situazione tipicamente europea: solo il 35% degli esseri umani adulti ha la capacità di metabolizzare il lattosio mentre il 65% ne é incapace. In Europa la persistenza della lattasi è la situazione comune con punte dell’89%-96% in Scandinavia e nelle isole Britanniche e percentuali via via più basse andando verso sud, toccando solo il 15% in Sardegna. È interessante anche notare come in quei paesi il consumo di latte fresco sia culturalmente visto come simbolo di un’alimentazione sana e nutriente. Questa variazione geografica la troviamo anche in India: nel nord la percentuale di adulti che produce lattasi è del 63%, diminuendo fino al 23% spostandosi verso sud. Nella maggior parte del resto dell’Asia e tra le popolazioni native americane invece la persistenza della lattasi é molto rara. In Africa la distribuzione é a macchia di leopardo: tribù tradizionalmente dedite alla pastorizia mostrano alti livelli di persistenza dell’enzima mentre popolazioni contigue ma non pastorali hanno percentuali molto piú basse. In Rwanda ad esempio il 92% dei Tutsi produce l’enzima ma solo il 2% dei Bashi. Analoga situazione tra Beduini (76%) e non-Beduini (23%) che vivono nelle stesse zone. Il latte come alimento per l’uomo L’avvento del latte animale come alimento per l’uomo é stato reso possibile all’inizio del neolitico, circa 10.000 anni fa, con il passaggio dalla vita spesso nomade del nostro avo cacciatore-raccoglitore alla vita più stanziale basata sull’allevamento e l’agricoltura. In quel periodo pecore, capre e bovini vennero per la prima volta domesticati in Anatolia e nel vicino oriente per poi diffondersi nei millenni successivi nel medio oriente, in Grecia e nei Balcani e successivamente in tutta Europa. Attorno al 6400 BC capre, pecore e bovini, fonte di latte, erano ormai presenti nel sud e sud est d’Europa. Studi archeologici confermano che in Anatolia 8000 anni fa il latte era sfruttato a scopo alimentare, come dimostra la presenza di grassi del latte nel pentolame. Circa 7000 anni fa era usato nei carpazi e pochi secoli dopo nelle isole Britanniche. È molto probabile che inizialmente il latte venisse solo trasformato per produrre yogurt e formaggi, fornendo in questo modo un mezzo di conservazione, facilitandone il trasporto e riducendo il contenuto di lattosio. La mutazione Grazie all’analisi del genoma ora sappiamo che la produzione della lattasi é regolata da un singolo gene sul cromosoma 2. I primi studi effettuati in Europa hanno dimostrato che negli individui “lattasi persistenti” è presente una mutazione genetica che dona la capacità di digerire il latte da adulti. I nostri antenati del Neolitico però non erano ancora in grado di farlo perché la mutazione è apparsa in tempi più recenti. Questo tratto geneticamente dominante é comparso e si è diffuso meno di 10.000 anni fa in alcune popolazioni dedite alla pastorizia solo dopo l’abitudine, culturalmente trasmessa, di nutrirsi con il latte munto. In Africa e in Medio Oriente sono state riscontrare mutazioni in zone diverse del DNA, dall’origine indipendente, ma dagli effetti analoghi: anche da adulti la lattasi continua a essere prodotta, ed è molto probabile che altre mutazioni simili verranno scoperte nelle varie popolazioni lattasi persistenti nel mondo, come l’India. È bene ricordare che le mutazioni genetiche avvengono in modo completamente casuale, senza alcun tipo di “finalismo”. Non è stata la presenza del latte come alimento a “causare” la mutazione. Poiché oggi la persistenza della lattasi è diffusa in molte popolazioni, si può concludere che la mutazione genetica casuale, apparsa indipendentemente in popolazioni diverse, sia stata selezionata e diffusa in quelle dedite alla pastorizia in un periodo di tempo abbastanza breve. La mutazione ha donato un vantaggio evolutivo a chi la possedeva e ai loro discendenti rispetto a coloro che non la possedevano, e con il passare delle generazioni (“solo” 400) in alcune zone è diventata dominante, perché chi poteva bere latte aveva maggiori probabilità di sopravvivere e di fare più figli e quindi di trasmettere quella mutazione in misura maggiore rispetto a chi non la possedeva. Quale sia stato esattamente il vantaggio evolutivo offerto è, però, ancora oggetto di dibattito. Alcuni pensano che nelle zone del Nord Europa, con una bassa esposizione solare, l’assunzione di latte fresco possa aver fornito una preziosa fonte di calcio e vitamina D, sostanza che nei paesi più a sud viene prodotta nella pelle per azione della luce solare o assimilata da una dieta ricca di pesce. La vitamina D regola l’assorbimento del calcio e quindi l’assunzione di latte fresco avrebbe potuto scongiurare l’insorgere di malattie come il rachitismo. In zone aride come l’Africa invece la spiegazione più probabile è che la possibilità di bere latte da adulti abbia fornito un indubbio vantaggio ai possessori della mutazione, fornendo l’accesso ad un liquido relativamente non contaminato e ricco di calorie e nutrienti, evitando diarree e le conseguenti disidratazioni che potevano essere anche fatali per coloro incapaci di digerire il latte. In ogni caso, la diffusione della mutazione è un fatto accertato. Allora, bere latte è “innaturale” ? Ora possiamo tornare alla domanda di partenza: bere latte da adulti è un comportamento “innaturale”? Alla luce di quanto abbiamo scoperto le argomentazioni riportate in quegli opuscoli, di cui è pieno il web, sono a mio parere, completamente prive di senso. Per più motivi. Prima di tutto parlare di cosa è naturale o innaturale basandoci esclusivamente sul DNA è estremamente riduttivo. Come ricordavo prima ci sono popolazioni che non producono lattasi ma che per qualche motivo pare abbiano evoluto una microflora intestinale in grado di alleviare i disturbi, e quindi il latte è parte integrante della loro dieta giornaliera. Ma è ancora più assurdo parlare di “innaturalità” del bere latte da adulti considerando che noi che possiamo berlo, perché produciamo la lattasi, siamo stati geneticamente “selezionati” proprio grazie ai vantaggi forniti da questa bevanda. Non c’è proprio nulla che vada contro la nostra “stessa fisiologia”. Se vogliamo è talmente “naturale” che, a differenza dei Cinesi, continuiamo a produrre l’enzima per digerirlo anche da adulti. E in Cina nessuno fa campagne contro l'uso del latte, perchè è perfettamente inutile. Insomma, come detto tante altre volte, smettiamo di brandire i termini “naturale” e “innaturale” come fossero delle clave per chiudere i discorsi invece che approfondirli. La persistenza della lattasi è probabilmente il miglior esempio di coevoluzione gene-cultura avvenuta nell’uomo in periodi relativamente recenti. La trasmissione, per via culturale, della tradizione di usare il latte come alimento ha creato una forte pressione selettiva che ha selezionato quelle mutazioni genetiche che rendevano possibile il consumo di latte fresco, cosa che a sua volta ha rafforzato la tradizione e la cultura dell’uso del latte. Darwin sarebbe stato deliziato da queste scoperte e chissà, forse avrebbe brindato con un bicchiere di latte. Bibliografia Mappe della diffusione della persistenza della lattasi http://www.ucl.ac.uk/mace-lab/resources/glad Ingram, C. J., Mulcare, C. A., Itan, Y., Thomas, M. G., &amp; Swallow, D. M. (2009). Lactose digestion and the evolutionary genetics of lactase persistence. Human genetics, 124(6), 579-591. Schlebusch, C. M., Sjödin, P., Skoglund, P., &amp; Jakobsson, M. (2012). Stronger signal of recent selection for lactase persistence in Maasai than in Europeans.European Journal of Human Genetics. Ranciaro, A., &amp; Tishkoff, S. A. (2010). Population Genetics: Evolutionary History of Lactose Tolerance in Africa. Lactose Intolerance and Health Program and Abstracts, 43. Hollox, E. (2004). Evolutionary Genetics: Genetics of lactase persistence–fresh lessons in the history of milk drinking. European Journal of Human Genetics,13(3), 267-269. Leonardi, M., Gerbault, P., Thomas, M. G., &amp; Burger, J. (2011). The evolution of lactase persistence in Europe. A synthesis of archaeological and genetic evidence.International Dairy Journal. Itan, Y., Powell, A., Beaumont, M. A., Burger, J., &amp; Thomas, M. G. (2009). The origins of lactase persistence in Europe. PLoS computational biology, 5(8), e1000491. Swallow, D. M. (2003). Genetics of lactase persistence and lactose intolerance.Annual review of genetics, 37(1), 197-219. Tishkoff, S. A., Reed, F. A., Ranciaro, A., Voight, B. F., Babbitt, C. C., Silverman, J. S., ... &amp; Deloukas, P. (2006). Convergent adaptation of human lactase persistence in Africa and Europe. Nature genetics, 39(1), 31-40. Itan, Y., Jones, B. L., Ingram, C. J., Swallow, D. M., &amp; Thomas, M. G. (2010). A worldwide correlation of lactase persistence phenotype and genotypes. BMC evolutionary biology, 10(1), 36. Gerbault, P., Liebert, A., Itan, Y., Powell, A., Currat, M., Burger, J., ... &amp; Thomas, M. G. (2011). Evolution of lactase persistence: an example of human niche construction. Philosophical Transactions of the Royal Society B: Biological Sciences, 366(1566), 863-877." },
    { "title": "OGM: la Corte di Giustizia UE boccia il Ministero.", "text": "La Giustizia, si dice, è lenta ma inesorabile. I vecchi lettori sanno che stiamo seguendo la vicenda da tempo. Ora la Corte di Giustizia Europea ha emesso il suo verdetto. Poichè la notizia è stata ripresa solo da pochissimi giornali ho deciso di scriverne brevemente. Sto parlando del mais OGM. Riassumo la questione telegraficamente: nella UE è legalmente autorizzato alla coltivazione del mais geneticamente modificato per resistere alla piralide, un insetto parassita. La sua coltivazione permette una riduzione, dimostrata senza ombra di dubbio ormai, dell'uso di pesticidi perchè il mais resiste naturalmente alla piralide, riducendo l'irrorazione di insetticidi. In Spagna si coltiva, con soddisfazione degli agricoltori, da moltissimo tempo. Sono in commercio ormai molte centinaia di varietà diverse. In Italia è vietato coltivare OGM, ma ne importiamo in grandi quantità come mangimi animali perchè la produzione interna non è sufficiente. La grande maggioranza di carne (dai manzi ai conigli, dai polli ai maiali), latte, salumi, formaggi, latticini, yogurt, uova e così via che troviamo in Italia hanno nella loro filiera produttiva mais e/o soia OGM. Però coltivati all'estero. In Italia alcuni agricoltori vorrebbero coltivare questo mais ma il Ministero delle Politiche Agricole ha negato l'autorizzazione, nonostante sia stato approvato a livello comunitario, adducendo il fatto che le regioni non hanno ancora approntato i piani di coesistenza: delle misure cioè atte a far \"convivere\" sullo stesso territorio i diversi modelli di agricoltura. Perchè secondo la UE Questi piani dovrebbero ad esempio dire a che distanza da un campo di mais convenzionale è possibile seminare un campo di mais OGM. Ovviamente ha senso considerare la distanza tra colture sessualmente compatibili: se ho un campo di pomodori a fianco del mais OGM non è che diventano OGM pure loro eh   (sarebbe superfluo scriverlo ma a volte sento delle dichiarazioni in giro che mi fanno venire dei dubbi   ) Le regioni non hanno mai varato questi piani perchè pensavano di usare questo escamotage per bloccare completamente la coltivazione di OGM. Ragionamento furbesco tipicamente italiano per aggirare una disposizione comunitaria. Con la sentenza definitiva di ieri, nella causa \"Pioneer Hi Bred Italia Srl contro Ministero delle Politiche agricole alimentari e forestali\" la Corte ha chiarito una volta per tutte che questo non si può fare. È interessante anche notare nella sentenza come il governo Spagnolo, a favore degli OGM, sia intervenuto con un suo rappresentante nel dibattimento della causa per far notare l'inconsistenza delle argomentazioni del Ministero Italiano. L'argomento del governo Spagnolo è stato il seguente: siccome le misure di coesistenza sono solo facoltative da parte degli stati, La sentenza finale della Corte è molto chiara: e prosegue Non consente \"in via generale\". La corte ribadisce ancora una volta il concetto che non esiste il diritto di una regione ad essere OGM free. NON ESISTE. Sarebbe come dichiararsi \"melanzana free\" e vietare la coltivazione (ma non il consumo o il commercio) di melanzane in una regione o addirittura in uno stato. Non si può. Se ne facciano una ragione le regioni, come il Veneto, più recalcitranti a rientrare nella legalità Europea. La battaglia legale è finita? Ma figuriamoci! Siamo in Italia! Le Regioni ora dovrebbero scrivere le misure di coesistenza. Tenendo conto che NON possono fare riferimento a ipotetici (e mai dimostrati) problemi per la salute o per l'ambiente, dato che questi aspetti non riguardano la coesistenza, di ambito puramente economico e commerciale, e sono già stati considerati nella procedura europea di autorizzazione. Tenendo anche conto che le misure di coesistenza devono essere \"ragionevoli e proporzionate\": non si può ad esempio stabilire in dieci chilometri la distanza minima da rispettare per un campo di mais OGM da un campo convenzionale, perchè questa distanza è sproporzionata, stante anche gli studi sulla coesistenza del mais effettuati proprio dalla Commissione Europea. Preoccuparsi della proverbiale ape e del polline, in questo contesto, è come per una donna in periodo fertile preoccuparsi di fare un bagno in mare. Ricordo che una cellula sessuale è viva e ha un tempo di vita molto limitato. E non aggiungo altri dettagli esplicativi perchè siamo in un sito per famiglie Neanche ci si può appellare al cosiddetto \"principio di precauzione\" e invocare la \"clausola di salvaguardia\", come già invoca la Regione Toscana, perchè per farlo non si può semplicemente appellarsi a rischi ipotetici, ma deve essere presentato un dossier scientifico serio, che documenti in maniera inoppugnabile un problema che non era stato preso in considerazione in sede di approvazione comunitaria. Deve essere poi temporanea e circoscritta ad una specifica zona. Già altri stati hanno presentato la richiesta senza adeguata documentazione scientifica a mostrare l'esistenza di un rischio per la salute o l'ambiente (perchè a oggi non c'è la benchè minima prova che esista un rischio, mentre al contrario possono esserci dei minori rischi per la salute e l'ambiente) e i rispettivi dossier sono stati bocciati dall'EFSA. Ma probabilmente lo faranno lo stesso. La battaglia a colpi di codici e sentenze continuerà ancora.  Vi ricordo che questo blog è stato candidato nella categoria \"miglior sito tecnico-divulgativo\" (in mancanza di una categoria scientifica) per i Macchianera Italian Awards.  Se volete votarlo (grazie!   ) riempite la scheda completa, votando ogni categoria. Ovviamente potete votare solo una volta. A presto Dario Bressanini" },
    { "title": "Le calorie contano, non le proteine", "text": "A mangiar troppo, si sa, a lungo andare si ingrassa. Quello che ancora non era del tutto chiaro era come regimi alimentari con percentuali diverse di carboidrati, proteine e grassi influenzassero l’aumento di peso dovuto all’ingestione di calorie in eccesso rispetto al necessario. Qualche lettore si potrebbe stupire: una caloria non “ingrassa” nella stessa maniera, indipendentemente che provenga da carboidrati, proteine o grassi? La risposta è no. O meglio, non necessariamente. Le vie metaboliche sono diverse e possono avere una “inefficienza termodinamica” diversa. Almeno in linea di principio. Risalgono a circa 40 anni fa i primi studi che suggerivano l’idea che, a parità di calorie totali assunte, diete con un tenore di proteine più alto o più basso dell’ottimale (stimato attorno al 15% delle calorie) fossero “metabolicamente inefficienti” e potessero portare ad una variazione di peso diversa nei vari casi, dovuta al fatto che il metabolismo di grassi, carboidrati e proteine porta ad una dispersione diversa di calore corporeo –la termogenesi- anche nei momenti di inattività. Ecco perché negli ultimi decenni sono diventate di moda diete dimagranti che pongono l’accento sulla diversa ripartizione di grassi, carboidrati e proteine nel cibo consumato. Negli ultimi anni in particolare sono diventate popolari le diete ad alto contenuto proteico. L’industria delle diete ne ha sfornate di tutti i tipi, lanciando a volte anche dei fenomeni editoriali con libri vendutissimi: low carb, cioè con pochi carboidrati, high fat, con molti grassi, ma anche low fat, e l’ultima di moda è la dieta Dukan, high protein, con tante proteine, senza contare tutte le varie combinazioni. Un gruppo di ricercatori del Pennington Biomedical Research Center, in Louisiana, guidati da Gorge Bray, ha cercato di indagare questo fenomeno e i risultati della ricerca sono appena apparsi su un articolo del Journal of the American Medical Association dal titolo “Effect of Dietary Protein Content on Weight Gain, Energy Expenditure, and Body Composition During Overeating” (http://bit.ly/zL3VRW) Qui potete ascoltare il Dr. Bray descrivere la ricerca http://www.youtube.com/watch?v=dv3T6NFfkT0 Ciò che differenzia questo studio da altri effettuati in passato è che 25 persone tra i 18 e i 35 anni (16 uomini e 9 donne) sono state rinchiuse in un laboratorio (chiamato unità metabolica) per circa 3 mesi e il loro consumo energetico, i loro pasti, il peso e la percentuale di grasso corporeo sono stati accuratamente misurati durante tutto l’esperimento. Solitamente studi di questo tipo si basano invece su diari tenuti dai partecipanti su cui annotano la loro alimentazione, e sono meno affidabili. Le prime 2-4 settimane di permanenza nel laboratorio sono servite a stabilire per ogni partecipante la quantità di calorie necessarie da assumere per mantenere costante il proprio peso. Nelle otto settimane successive sono stati nutriti con il 40% in più delle calorie a loro necessarie, un eccesso di mille kcal al giorno. I partecipanti sono stati divisi in tre gruppi, assumendo il 5%, il 15% o il 25% di calorie dalle proteine. I carboidrati fornivano il 41% per tutti mentre il resto delle calorie proveniva dai grassi. I pasti erano preparati e serviti dai ricercatori, che osservavano anche che i partecipanti mangiassero tutto senza avanzare nulla. Le fonti di proteine erano tacchino, pollo, tonno e maiale. I piatti erano gli stessi per tutti i partecipanti, ma variavano le percentuali delle diverse componenti del piatto (ad esempio meno tonno e più maionese in una insalata) Durante e alla fine dello studio i ricercatori hanno sia pesato ogni soggetto che misurato la percentuale di grasso corporeo e misurato il consumo energetico. Hanno quindi misurato sia la massa grassa che la massa magra e quanta energia veniva spesa e dispersa come calore. Alla fine dell’esperimento tutti i soggetti erano aumentati di peso. Ma questo ovviamente c’era da aspettarselo visto che sono stati nutriti con 1000 kcal in eccesso ogni giorno. I soggetti che avevano seguito una dieta povera di proteine (il 5% delle calorie totali) ha guadagnato circa 3 kg di peso corporeo, mentre il gruppo del 15% e 25% ha guadagnato quasi il doppio del peso: 6 e 6.5 kg. I ricercatori si aspettavano che a una dieta più ricca di proteine corrispondesse un aumento minore di peso rispetto alla dieta standard, ma così non è stato. La seconda sorpresa è stata che l’aumento di grasso corporeo è risultato lo stesso nelle tre tipologie di dieta: circa 3.5 kg. Le calorie in eccesso sono state accumulate dal nostro corpo sotto forma di grasso nello stesso modo, indipendentemente dalla loro provenienza. In altre parole, mangiando più cibo del necessario l’aumento di grasso corporeo è indipendente dalla particolare composizione della dieta: contano solo le calorie totali. Non è tanto quello che mangiamo ma quanto ne mangiamo che importa nell’accumulo di grasso corporeo. Il corpo, quando si trova ad avere un eccesso di calorie, ne trasforma una certa quantità in grasso, non importa se provengono da carboidrati, proteine o grassi. Se ci sono delle proteine in eccesso le trasforma in massa corporea magra. La percentuale di proteine ingerite invece ha influenzato la massa corporea magra, tra cui la massa muscolare, che nella dieta al 5% è diminuita, mentre nelle diete al 15% e al 25% è aumentata. Non c’è nessun vantaggio quindi a seguire una dieta povera di proteine, a parità di calorie, perché riduce la massa corporea magra senza ridurre i grassi. È vero anche il contrario? Assumendo meno calorie di quelle necessarie per mantenere la massa corporea e tenendole costanti ma variando la percentuale di proteine nella dieta, questo influenzerebbe la riduzione di grasso corporeo? L’opinione dei ricercatori è che probabilmente non verrebbe influenzato, e che anche la riduzione di grasso corporeo dipenda dalle calorie totali ingerite e non della percentuale di grassi, carboidrati e proteine. Questo però dovrà essere verificato in uno studio futuro. In attesa della risposta, se non volete ingrassare tenete sotto controllo le calorie e cercate di assumere circa il 15% di proteine, un valore considerato equilibrato. Dario Bressanini Bibliografia \"A calorie is a calorie\" violates the second law of thermodynamicsNutrition Journal 2004, 3:9 doi:10.1186/1475-2891-3-9 “Effect of Dietary Protein Content on Weight Gain, Energy Expenditure, and Body Composition During Overeating”JAMA. 2012;307(1):47-55. doi:10.1001/jama.2011.1918 “Overeating and Overweight. Extra Calories Increase Fat Mass While Protein Increases Lean Mass”JAMA. 2012;307(1):86-87. doi:10.1001/jama.2011.1959" },
    { "title": "Patata experiment #1. Patate verdi", "text": "La patata, Solanum tuberosum L. della famiglia delle Solanaceae, è originaria del Sud America dove probabilmente era già coltivata dai nativi 8000 anni fa. Il primo contatto documentato con gli europei pare risalga al 1537 da parte di Gonzalo Jiménez de Quesada, un conquistatore Spagnolo. In Europa venne accolta con sospetto e fino al ‘700 non venne praticamente consumata. Ora la patata è diffusa in tutto il mondo ed è diventata parte integrale della dieta e della tradizione gastronomica di miliardi di persone. Oltre al suo utilizzo in cucina la patata è anche un ottimo strumento didattico. Con questo umile tubero infatti è possibile effettuare numerosi esperimenti di chimica, di fisica e di biologia. In rete trovate addirittura le istruzioni per costruire un orologio alimentato a patate! È buona norma conservare le patate al fresco e al buio. Se esposte alla luce la loro superficie può assumere una colorazione verdognola e con un po’ di pazienza è possibile riprodurre il fenomeno. Al supermercato le patate sfuse sono spesso esposte alla luce per molti giorni, e con un po’ di fortuna è possibile trovare qualche tubero con una parte già parzialmente verde.  Ho preferito partire da una patata dove la trasformazione era già in atto per abbreviare i tempi dell'esperimento. A casa l’ho tenuta alla luce per una settimana, e occasionalmente l’ho anche illuminata direttamente con il mio speciale apparato sperimentale d’avanguardia   .  Un secondo esperimento è ancora in corso usando la luce del sole  La colorazione verde, prima presente solo in una piccola zona, dopo una settimana si è estesa a quasi tutta la patata (ho fotografato anche delle patate tenute al buio per confronto).   Il verde è dovuta alla clorofilla, sostanza totalmente innocua.Perché allora si dice che non si devono consumare le parti verdi delle patate? Le patate contengono alcune sostanze tossiche naturali della famiglia dei glicoalcaloidi. In particolare nelle patate commerciali sono presenti la α-solanina e la α-caconina,  spesso collettivamente chiamate solanine. L’esposizione alla luce ha come effetto secondario di aumentare la concentrazione di queste sostanze. In piccole quantità contribuiscono a costruire il sapore, blando, della patata. In quantità superiori rendono la patata amara mentre in quantità elevate possono causare problemi di salute ai consumatori. In letteratura sono anche riportati casi di avvelenamento da patate verdi con esito fatale, anche se non in anni recenti. Per questi motivi in molti paesi per le patate in commercio si adotta il livello di sicurezza cautelativo consigliato dall’OMS/FAO di 200mg di solanine per kg di patate crude. In alcuni paesi, come quelli nordici dove il consumo di patate è molto elevato, il limite cautelativo è di 100mg/kg. Ma dove si trovano queste sostanze? Il contenuto di glicoalcaloidi varia moltissimo e dipende da fattori genetici, come il tipo di varietà coltivata, e da fattori ambientali durante la crescita, dalla temperatura, da come viene conservata, dall’età, dai fattori di stress e così via. La zona del tubero dove normalmente la concentrazione di solanine è più alta è la buccia (periderma) e la zona di pochi millimetri immediatamente sotto. Più è grande la patata e minore solitamente la concentrazione di solanine. Queste si sviluppano anche nei germogli, che infatti non vengono consumati. La sintesi della clorofilla e dei glicoalcaloidi avviene con l’esposizione alla luce, ma sono due processi chimici indipendenti. Il consumo di patate verdi però viene sconsigliato perché potrebbe essere un indice di una elevata concentrazione di glicoalcaloidi. Sono stati effettuati degli studi per verificare la possibilità di stimare il contenuto di sostanze tossiche in base al colore della buccia. I livelli di glicoalcaloidi presenti dipendono dalla varietà di patate, e anche se ad una colorazione più verdognola corrisponde una concentrazione più elevata di sostanze tossiche, la relazione non sempre è lineare. Con lunghe esposizioni alla luce, fino a 10 giorni, il livello di glicoalcaloidi contenuti nella buccia e nella zona immediatamente sotto ha spesso raggiunto e superato i livelli di sicurezza raccomandati dall' OMS/FAO (cosa probabilmente successa anche nelle mie patate) . La buona notizia è che nella polpa invece, nonostante l’esposizione,  i livelli di sicurezza non sono mai stati superati e sono sempre rimasti a valori molto più bassi di quelli consigliati. Se togliamo delicatamente la buccia alla patata verde possiamo vedere più chiaramente la colorazione  notate che la produzione di clorofilla è solo superficiale  Ma le patate cotte? Da che mondo è mondo le patate si mangiano cotte, quindi si potrebbe pensare che queste sostanze tossiche vengano degradate in cottura. Purtroppo non è così. Alcuni esperimenti effettuati mostrano che bollite, arrosto o al microonde, il contenuto di solanine non viene granché ridotto e diminuisce solo parzialmente alle temperature più alte raggiunte da una frittura. E questo perché le solanine si decompongono solo a temperature vicine a 260 °C, quindi molto superiori alla temperatura di una normale frittura. I livelli di solanine vengono tenuti sotto controllo nei prodotti commerciali, e solo in rari casi si sono trovati dei prodotti dove il contenuto di solanine era superiore a quello raccomandato tranne che nelle bucce fritte, che possono superare i limiti di sicurezza consigliati. Se vi piacciono le bucce fritte di patate tenetelo presente. Dario Bressanini  Bibliografia α-Chaconine and α-solanine content of potato products and their stability during several modes of cookingRodney J. Bushway, Rathy PonnampalamJ. Agric. Food Chem., 1981, 29 (4), pp 814–817DOI: 10.1021/jf00106a033 Effect of cooking on the total glycoalkaloid content of potatoesRathy Ponnampalam, Nell I. MondyJ. Agric. Food Chem., 1983, 31 (3), pp 493–495DOI: 10.1021/jf00117a007 Glycoalkaloids in potatoes: Content of glycoalkaloids in potatoes for consumptionPia Knuthsen, Udo Jensen, Bjørn Schmidt, Ib Krog LarsenJournal of Food Composition and AnalysisVolume 22, Issue 6, September 2009, Pages 577–581 Two fatal cases of potato poisoningA.A. HansenScience 27 March 1925:Vol. 61 no. 1578 pp. 340-341DOI: 10.1126/science.61.1578.340 Glycoalkaloid Development during Greening of Fresh Market Potatoes (Solanum tuberosum L.)Laura A. Grunenfelder, Lisa O. Knowles, Larry K. Hiller, and N. Richard KnowlesJ. Agric. Food Chem., 2006, 54 (16), pp 5847–5854DOI: 10.1021/jf0607359Le immagini delle variazioni di colore di quattro varietà di patate sono tratte da questo articolo " },
    { "title": "La schiuma del cappuccino", "text": "La mattina a colazione prendete un cappuccino e una brioche (o magari un cornetto). A fine pranzo vi concedete della panna montata sopra le fragole. Infine a cena pasteggiate con della birra. Evidentemente avete un debole per gli alimenti dove i gas giocano un ruolo fondamentale nella formazione di schiume. Nel cappuccino, nella panna montata, e nella schiuma della birra minuscole bollicine di gas sono disperse in un liquido acquoso. Per formare delle schiume sono necessari gas, acqua, energia e dei surfattanti. Questi ultimi, chiamati anche tensioattivi, sono molecole che stabilizzato le bollicine, formate ad esempio dall’agitazione del liquido o dall’iniezione di gas. Per le schiume alimentari si usano i gas più diversi: quando montate manualmente della panna fresca formate delle bollicine di aria. Se invece usate la panna in bomboletta il gas responsabile è il monossido di diazoto, o N2O. Nella birra solitamente è l’anidride carbonica a formare la schiuma, ma non in tutte: la famosa birra irlandese Guinness usa anche l’azoto ad alta pressione per formare le bollicine. La “schiuma del mattino” invece, il cappuccino, viene solitamente preparato a partire da vapore acqueo e aria insufflata direttamente nel latte. Se provate ad agitare dell’acqua pura non si formerà nessuna schiuma. Questa invece si forma e rimane relativamente stabile sia nella birra che nel latte grazie alle proteine contenute. Queste agiscono da surfattanti disponendosi sulle bollicine di gas intrappolate stabilizzandole per un tempo più o meno lungo impedendo che scoppino troppo velocemente o che si uniscano ad altre bollicine. La schiuma perfetta per un cappuccino dovrebbe avere le bollicine talmente piccole da non essere quasi visibili ad occhio nudo, deve essere setosa, di buona consistenza e scorrevolezza. La preparazione di una perfetta schiuma di latte per il cappuccino è più un’arte che una scienza: la “mano” del barista, con i suoi movimenti, è fondamentale. La scienza però può fornire alcune linee guida per la preparazione di un buon cappuccino. Prima di tutto il latte da utilizzare: i grassi sono deleteri per la stabilità della schiuma. Questo effetto lo possiamo osservare anche aggiungendo dell’olio a della schiuma ottenuta con del comune detersivo per piatti sciolto in acqua. Meno grassi sono presenti nel latte e più è facile ottenere una schiuma stabile. Questo significa che con un latte scremato, solitamente con lo 0.1% di grassi, è molto facile formare una schiuma persistente. È leggermente meno facile utilizzando un latte parzialmente scremato e un po’ più difficile usando il latte intero, con una percentuale di grassi attorno al 3.6%. Al palato però la differenza tra i tipi di latte si sente e il latte scremato non è solitamente utilizzato per un buon cappuccino, mentre è da preferirsi il latte intero. Usando il latte con più grassi è fondamentale riuscire a disperdere più gas possibile durante il tempo di riscaldamento dovuto al vapore insufflato nel latte. A questo scopo è importante partire da latte freddo da frigorifero a circa 5 °C. Partendo da queste temperature l’aria si scioglie meglio nel liquido. A mano a mano che la temperatura si innalza le proteine del latte si denaturano parzialmente, cambiando la loro struttura, contribuendo alla stabilizzazione delle bollicine. Quando la temperatura ha raggiunto i 65 °C è ora di togliere la schiuma e versarla sull’espresso appena preparato. Partendo da latte freddo abbiamo più tempo a disposizione per formare la schiuma prima che il latte raggiunga la temperatura di 65 °C. Qualcuno suggerisce un doppio trattamento: portare il latte a 65 °C, raffreddarlo e poi insufflare ancora vapore. Gli studi però sono discordanti nel giudicare l’efficacia di questa procedura. In più vi è il rischio di diluire eccessivamente la bevanda, visto che alla fine del trattamento con il vapore il latte contiene un 10% in più di acqua. Dario Bressanini Questo articolo è apparso sulla rivista Le Scienze n. 525 del maggio 2012" },
    { "title": "Stessa crema, prezzi diversi", "text": "A leggere bene le etichette dei prodotti si fanno scoperte interessanti. Eccomi qui in versione di gastroreporter, armato di occhialini per leggere anche le etichette più minuscole. Qualche anno fa -era il 2008- vi avevo parlato di prodotti identici venduti con marchi, e prezzi, diversi. Era stata una sorpresa per me scoprire, io chimico ingenuo non avvezzo alle sottigliezze del marketing, che due acque minerali con etichette diverse (Guizza e San Benedetto), e prezzi molti diversi, contenevano in realtà la stessa acqua, come testimoniato dalle analisi chimiche riportate in etichetta. Da allora quando faccio la spesa gioco al piccolo Sherlock Holmes, cercando di capire dagli indizi disponibili se due prodotti siano identici o meno. Ad esempio: a volte al supermercato compro della crema alla nocciola Novi. La preferisco alla più diffusa Nutella perché trovo quest’ultima troppo dolce (magari un giorno parleremo di creme alla nocciola, ma vi avviso che trovo molto noioso fare confronti di tipo “nutrizionale” tra questi prodotti: uno non sceglie queste creme con motivazioni salutistiche   ). Se vi capita di andare in qualche negozio per gastrofighetti (cit.) vi potrà capitare di trovare la più rara e costosa crema Baratti &amp; Milano. Io ho acquistato una confezione da Eataly. Buona. Come la Novi. La nocciola si sente bene. D’altra parte ne contiene il 45%. Per via dei canali di distribuzione differenti è difficile vedere queste due creme fianco a fianco sugli stessi scaffali così:  Notate delle similitudini?   . Novi è una azienda di Novi Ligure che dal 1903 produce cioccolatini, cioccolato e caramelle. Baratti &amp; Milano invece nasce come caffetteria a Torino nel 1858. Entrambe le aziende ora fanno parte del gruppo Elah Dufour e vista la forma identica del contenitore viene il sospetto che lo sia anche il contenuto. Vediamo gli ingredienti   Gli stessi, e con le stesse percentuali. Ma il confronto tra le tabelle nutrizionali è ancora più esplicito  Stessi grassi, stessi carboidrati, stesse fibre, stesso tutto. Certo, questo non prova in maniera inoppugnabile che i due prodotti siano perfettamente identici. Ad esempio il più costoso potrebbe utilizzare nocciole più pregiate, magari la tonda gentile o un cacao di qualità, che magari danno un contributo esattamente identico alla tabella nutrizionale. Improbabile ma non impossibile. Però se venissero usate materie prime pregiate avrebbe senso segnalarlo in etichetta, ma così non è. In ogni caso alla prova di assaggio mi sono sembrate esattamente uguali. Mi sono quindi stupito di trovarle fianco a fianco da Eataly a New York (vi ricordate della mia visita recente?)  La Novi in vendita a 9.80$ al barattolo mentre la Baratti &amp; Milano a 12.80$. Magie del marketing! Con il diffondersi delle private labels, cioè i marchi della grande distribuzione (Coop, Auchan, Esselunga, …) è sempre più facile trovare prodotti molti simili o addirittura identici sugli stessi scaffali sia con il marchio del produttore sia con quello, spesso a prezzo più basso, della catena di supermercati. A volte la provenienza dei prodotti è segnalata direttamente sulla confezione. Ad esempio le patatine Esselunga sono prodotte da Amica Chips.  Questo però non significa che siano identiche (come una lettura della tabella nutrizionale può confermare). La grande distribuzione può richiedere un prodotto con particolari caratteristiche, diverse da quelle normalmente selezionate dal produttore. La cosa curiosa è che a volte anche due marchi diversi della stessa catena di supermercati possono avere prodotti molti simili o identici. Ad esempio le patatine Esselunga e quelle Fidel, il marchio a basso costo sempre di Esselunga, riportano queste tabelle nutrizionali  Stessi valori. Identico prodotto? Chissà, magari il processo produttivo è un po’ diverso. Certo che le patatine a me sembrano identiche (le ho acquistate entrambe ieri per verificare). Tra l’altro è interessante notare come nel reparto patatine vi siano delle variazioni del prezzo al kg tra le varie marche anche di un fattore dieci! Visto che la volta scorsa avevo fotografato due acque identiche, ho provato a vedere se ne scovavo altre due. L’acqua Esselunga Valli del Pasubio (oggi ho fatto la spesa lì quindi mi sono concentrato sui suoi prodotti) è imbottigliata dalla società Norda. Che ha anche lei un’acqua Valli del Pasubio.   Le tabelle delle analisi chimiche però mostrano valori diverse, anche se simili. Arriveranno da due fonti diverse, oppure sono la stessa acqua e le analisi chimiche effettuate in tempi diversi (controllate le date) mostrano una normale variabilità statistica? Chissà… (e comunque io tifo per l’acqua del Sindaco   ) Aggiornamento del 23/05/2012: Curiosando all'Auchan nel reparto acque ho visto che anche l'acqua Auchan è prodotta da Norda  Però da una fonte diversa a quella Esselunga, la fonte Lynx Bedonia  Se andate sul sito della Norda vedrete le varie fonti che sfrutta. Mi chiedo se anche altre acque private label siano imbottigliate da Norda. Che mi dite? Ho poi trovato una mozzarella di bufala  La mozzarella di bufala DOP Auchan (2.99 euro) è prodotta da Mandara, e proprio sullo scaffale sopra si trova quella di Mandara DOP (3.15 euro) r I valori della tabella nutrizionale di Auchan sono identici a quelli di Mandara. Alla prova \"forchetta\" mi sembrano uguali. La cosa curiosa è che a fianco di queste due mozzarelle c'era una terza confezione (in altro a sinistra nella foto) contenente una mozzarella di latte di bufala, sempre di Mandara, che costava di più (euro 3.29) pur non essendo DOP (vi ricordate l'articolo sulla mozzarella di bufala?) Forse il latte non proveniva dalla zona stabilita nel disciplinare di produzione della mozzarella di bufala campana DOP, o forse è una scelta puramente commerciale per \"diversificare il prodotto\". In ogni caso anche la tabella nutrizionale della terza confezione è identica  C'è sempre ovviamente la possibilità che abbiano arrotondato eccessivamente i valori delle analisi per cui alla fine anche se il latte è diverso non lo si può vedere dall'etichetta. E voi? Avete qualche coppia di prodotti simili o identici da segnalare? A presto Dario Bressanini" },
    { "title": "Scienza in Cucina in video", "text": "Come forse saprete nei mesi scorsi ho girato alcuni video per la TV svizzera dove illustro alcune delle cose di cui abbiamo parlato nel blog. Ho pensato di riunire tutti i video del canale YouTube direttamente qui (disclaimer: il titolo della serie non l'ho scelto io quindi non vi lamentate con me eh   ) Ne approfitto per dirvi che ai fini di far conoscere meglio questo blog quest'anno ho deciso di candidarlo per i Macchianera Awards, i premi della rete per siti e blog suddivisi in varie categorie. Le premiazioni si terranno durante la Blogfest il 29 settembre 2012. (Tra l'altro quest'anno si parlerà anche di scienza. Stay tuned) Purtroppo non esiste la categoria \"blog scientifici\" (mi ero già lamentato di questo in passato) ma se lo desiderate potete sempre candidare questo blog per la categoria \"Miglior sito food\" e anche per il \"Miglior sito tecnico - divulgativo\" (in realtà categoria popolata più dai techno-nerd   che spiegano come installare la Red Hat su una macchina virtuale che fa girare Ubuntu dentro il vostro vecchio cellulare Nokia per installare un interprete Flash scritto in Perl per far girare Angry Birds in armeno. sudo rm -rf / flames redirette a /dev/null   ) E' possibile esprimere una candidatura fino a sabato 1° settembre 2012. Poi in base alle varie segnalazioni verranno proposti cinque candidati per ogni categoria, e a quel punto si potrà rivotare per scegliere il vincitore. Per segnalare le candidature dovete andare sul sito della blogfest e compilare la scheda dove oltre al nome (o nick) e all'Email (valida, altrimenti il voto è nullo) dovete inserire gli indirizzi dei siti che volete candidare nelle varie categorie. Vi ricordo che l'indirizzo di questo blog è http://bressanini-lescienze.blogautore.espresso.repubblica.it/ Perchè la scheda sia valida dovete compilare almeno 8 categorie, e non potete candidare lo stesso sito per più di quattro categorie diverse, pena l'annullamento di tutti i voti. A presto e buone ferie (se ci andate) Dario Bressanini" },
    { "title": "Sapori di montagna: i Rundit", "text": "Eccomi qua con l’immancabile post agostano. Questa volta niente malghe, burro o formaggio bensì…acqua e farina! Sin da quando ero bambino sono ghiottissimo di uno stuzzichino (non saprei come altro classificarlo) preparato qui in valle. Mi ha sempre affascinato come da pochissimi ingredienti si potesse ottenere quel disco tondo e gustoso che sembrava un’ostia gigante. A seconda dei paesi (distanti solo qualche chilometro) le persone lo chiamano in modo diverso, chi Stinchéet, chi Rundit chi Amiasc (e non escludo che esistano altre denominazioni). Si tratta di una sfoglia molto sottile a base di farina e acqua. Viene messa a cuocere su una piastra di ferro resa rovente dal fuoco . Una volta era più comune usare la pietra ollare, tipica di questa valle e ancora utilizzata da alcuni per cuocere carne, pesce e verdure. Una volta cotta la sfoglia viene staccata, imburrata, salata e piegata, pronta per essere mangiata. Ora viene spesso offerta nel rito (!) moderno dell’aperitivo mentre una volta era riservata per il carnevale, per ognissanti e per San Biagio, il due febbraio, dopo la benedizione della gola. Vi faccio vedere la preparazione. Il giorno precedente si prepara l’impasto: 800 grammi di farina per ogni litro di acqua. Niente sale e niente lievito. La farina deve essere quella per il pane, quindi con una buona percentuale di proteine adatte a sviluppare il glutine. Una volta si utilizzava la farina di grano saraceno, ancora prodotto in piccole quantità qui in valle, io però non sono mai riuscito ad assaggiare la versione antica, la cui preparazione e consistenza erano probabilmente diverse. L’impasto si lascia riposare un giorno intero, in modo che si idrati completamente e formi il glutine. Se non si lascia riposare mi dicono le donne che li preparano che la sfoglia non viene abbastanza sottile. Vedete che la consistenza è estremamente collosa.  Si mette la piastra sul fuoco  e con l’aiuto di un cucchiaio si fa attaccare un velo di farina collosa alla piastra   Si lascia cuocere poche decine di secondi  e poi con l’aiuto di una spatola si stacca la sfoglia   Si imburra, un pizzico di sale,  e il Rundit (io li chiamo così, dal primo nome che ho imparato da bambino) ripiegato è pronto per essere mangiato.  Confesso che quando li fanno ne mangio almeno tre o quattro. Qui trovate un breve video della preparazione  Sarei molto curioso di sapere se in qualche altra parte d’Italia esiste una preparazione simile. Ne conoscete? Ne approfitto per ricordarvi ancora che ai fini di far conoscere meglio questo blog quest'anno ho deciso di candidarlo per i Macchianera Awards, i premi della rete per siti e blog suddivisi in varie categorie. Le premiazioni si terranno durante la Blogfest il 29 settembre 2012. (Quest'anno si parlerà anche di scienza) Purtroppo non esiste la categoria \"blog scientifici\" ma se lo desiderate potete candidare questo blog per la categoria \"Miglior sito food\" e, perché no, anche per il \"Miglior sito tecnico - divulgativo\" E' possibile esprimere una candidatura fino a sabato 1° settembre 2012. Poi in base alle varie segnalazioni verranno proposti cinque candidati per ogni categoria, e a quel punto si potrà rivotare per scegliere il vincitore. Per segnalare le candidature dovete andare sul sito della blogfest e compilare la scheda dove oltre al nome (o nick) e all'Email (valida, altrimenti il voto è nullo) dovete inserire gli indirizzi dei siti che volete candidare nelle varie categorie. Vi ricordo che l'indirizzo di questo blog è http://bressanini-lescienze.blogautore.espresso.repubblica.it/ Perchè la scheda sia valida dovete compilare almeno 8 categorie, e non potete candidare lo stesso sito per più di quattro categorie diverse, pena l'annullamento di tutti i voti. A presto Dario Bressanini" },
    { "title": "Birra e...", "text": "Puristi della birra alla larga Già sapete che mi piacciono varie bevande che qualcuno considera immotivatamente di serie B, come la spuma nera o la gazzosa (sono ancora fedele alle due zeta, sempre più spesso sostituite da due esse), per non parlare del Chinotto. Ora però confesso pubblicamente di essere anche un adepto di un culto sacrilego: mi piacciono anche alcune bevande con la birra mescolata ad altro. Intendiamoci, la birra \"in purezza\" mi piace (vi ricordate la birra quantistica?) ma non disdegno neanche alcune bevande dove è stata miscelata ad altro. Birra e gazzosa ad esempio! Io l'ho sempre chiamata così, per anni. Facevo 1/2 e 1/2. Poi qualche anno fa ho scoperto che in alcune parti d'Italia si chiama Panache, il nome con cui è conosciuta in Francia. A volte però invece della gazzosa si aggiunge la limonata (gassata), bevanda che alcuni conoscono come Radler. Settimana scorsa stavo rientrando in Italia da una gita in Svizzera al passo del Sempione. Mi fermo prima della dogana per comprare qualche cosa al negozietto della stazione di servizio, dove spesso si trovano cose introvabili in Italia, e cosa trovo? Delle bottigliette di Panache! Mai viste in Italia! Non potevo  non comperarla, se non altro per fotografarla.  Non era malaccio. (hei, stiamo parlando di birra e gazzosa, mica dello Champagne Krug!) Aveva però due difetti. Il primo lo vedete nella foto: \"no alcohol\". Fatta con birra senza alcool! Il secondo difetto era che anche la limonata (sì, era una Panache fatta con la limonata) non era proprio una limonata, come potete vedere dagli ingredienti  Sapete che, da chimico, non ho grossi problemi con i codici E, però il sapore ne risente se non usi del limone vero. Ho poi scoperto che anche in Italia si trova della Panache in lattina. Ho assaggiato la marca Carrefour ma l'ho trovata pessima. Meglio quella svizzera. E voi? Siete dei puristi della birra e non la mescolate a nulla oppure anche voi ogni tanto avete questa perversione? A presto Dario Bressanini P.S. Vi riricordo per l'ultima volta, giuro, che ai fini di far conoscere meglio questo blog quest'anno ho deciso di candidarlo per i Macchianera Awards, i premi della rete per siti e blog suddivisi in varie categorie. Le premiazioni si terranno durante la Blogfest il 29 settembre 2012. E' possibile esprimere una candidatura fino a sabato 1° settembre 2012. Poi in base alle varie segnalazioni verranno proposti cinque candidati per ogni categoria, e a quel punto si potrà rivotare per scegliere il vincitore. Potete candidare questo blog per la categoria \"Miglior sito food\" e per il \"Miglior sito tecnico - divulgativo\". Se l'avete già fatto non rifatelo perchè annullereste il vostro voto: potete votare solo una volta. Per segnalare le candidature dovete andare sul sito della blogfest e compilare la scheda dove oltre al nome (o nick) e all'Email (valida, altrimenti il voto è nullo) dovete inserire gli indirizzi dei siti che volete candidare nelle varie categorie. Vi ricordo che l'indirizzo di questo blog è http://bressanini-lescienze.blogautore.espresso.repubblica.it/ Perchè la scheda sia valida dovete compilare almeno 8 categorie, e non potete candidare lo stesso sito per più di quattro categorie diverse, pena l'annullamento di tutti i voti." },
    { "title": "Pasta alla bolognese e altre storie", "text": "Ogni volta che sono all'estero sbircio sempre nella sezione sughi di un supermercato, e immancabilmente la trovo: la famigerata Bolognese Sauce! Nell'immaginario britannico, ma anche di altri paesi, dovrebbe essere il nome che in Italia diamo al ragù alla bolognese (di cui abbiamo parlato qui e qui). E quando metti la Bolognese Sauce sulla pasta hai ad esempio gli Spaghetti Bolognese o altri tipi di Pasta Bolognese. Termini che non si sentono spesso in Italia. Inutile dire che quasi sempre gli ingredienti di quei barattoli lasciano molto a desiderare, ma non è di questo che volevo parlare. Le vacanze sono finite e volevo farvi vedere qualche foto curiosa che ho fatto ad alcune insegne. La prima riguarda proprio la \"pasta alla bolognese\"  Evidentemente il termine una volta era più comune di adesso anche in Italia. Chi di voi lo usa? Un'altra bella insegna era sopra una vecchia farmacia  che orgogliosamente rivendicava la natura chimica dei medicamenti. Non come adesso dove la parola \"chimica\" evoca repulsione e il consumatore, anche in farmacia, viene spesso spennato sotto l'insegna rassicurante e ansiolitica del \"naturale\". E' talmente forte il potere di questa parola che ormai la usano anche per i centri commerciali  Non so che cosa sia un \"Centro Commerciale Naturale\" e se ne esista anche uno \"artificiale\", Ho paura di  chiedere  Questo blog è stato candidato nella categoria \"miglior sito tecnico-divulgativo\" per i Macchianera Italian Awards (non c'e' la sezione scientifica ma sono in buona compagnia insieme ad Amedeo Balbi e Marco Delmastro)  Se volete votarlo (grazie!   ) pero' dovete prendervi la briga di  riempire la scheda completa, votando ogni categoria. Lo so, e' una scocciatura. Confesso che io le robe twitter le metto a caso perchè non conosco nessuno. Dal prossimo post si ritorna al lavoro   . E' in arrivo, finalmente, l'estratto di vaniglia che in molti mi hanno chiesto. A presto Dario Bressanini" },
    { "title": "Estrazioni di vaniglia", "text": "Molti processi di uso comune in un laboratorio di chimica trovano applicazione nell’arte culinaria. Uno di questo è il procedimento di estrazione: si utilizza un liquido -il solvente- per estrarre da una miscela solamente alcune componenti scartandone altre. In cucina i solventi utilizzabili devono essere commestibili e quindi la scelta è molto ristretta. Oltre all’acqua e all’olio il solvente più utilizzato è l’alcool etilico, o etanolo, che ha anche il vantaggio di agire da conservante dell’estratto finale. Moltissimi liquori sono preparati per estrazione: il popolare limoncello ad esempio, con le sue innumerevoli varianti. Oppure il nocino, preparato a partire dal mallo della noce. In pasticceria l’estratto più utilizzato è sicuramente quello di vaniglia. È molto facile da fare a casa avendo un po’ di pazienza e seguendo qualche accorgimento tecnico, e una volta preparato lo potrete usare al posto del baccello (o più correttamente capsula) di vaniglia per aromatizzare torte, biscotti e creme. L’estratto di vaniglia commerciale viene preparato con 100 g di baccelli per ogni litro di solvente, con un minimo del 35% di etanolo. Un estratto doppio è preparato a partire da 200 grammi di vaniglia. Volendo concentrazioni superiori viene effettuata una distillazione sotto vuoto con un evaporatore rotante, che noi chimici spesso abbreviamo in rotavap, un apparecchio presente in ogni laboratorio chimico ma che recentissimamente ha trovato un utilizzo anche nelle cucine di qualche ristorante d'avanguardia. Qui ad esempio vedete quello di Massimo Bottura dell’Osteria Francescana  Industrialmente per produrre l’estratto di vaniglia vengono utilizzati due processi: la macerazione e la percolazione. Nella macerazione la vaniglia viene tritata e messa a macerare nel solvente ad una certa temperatura. Dopo un certo periodo (giorni, settimane o mesi dipende dal produttore) il solvente viene sostituito con del nuovo solvente, per continuare l’estrazione. I due o più lotti di solvente vengono poi mescolati ed eventualmente distillati sotto vuoto per concentrare il tutto. Il metodo di percolazione è più efficiente e veloce: si tratta di far circolare del solvente caldo, come per la preparazione del caffè, nei baccelli tritati usando una pompa. Il metodo di produzione casalinga segue solitamente la prima metodica, come vedremo. Nel baccello verde di vaniglia, prima del trattamento, non è presente la vanillina ma la glucovanillina, legata ad una molecola di glucosio. Durante il processo di produzione che abbiamo descritto tempo fa gli enzimi contenuti nella vaniglia trasformano la glucovanillina in vanillina. Il processo però non è completo e rimane ancora una buona quantità di glucovanillina non trasformata. Nei processi industriali per la preparazione dell’estratto a volte si aggiungono degli enzimi proprio per trasformare la glucovanillina residua, per aumentare l’estrazione di aromi fino al 25 per cento. Abbiamo già parlato in passato della vaniglia e dei suoi aromi, soprattutto la vanillina (parte I, II e III). Le componenti aromatiche della vaniglia cominciano a volatilizzare da 140 °C e quindi preparando dei biscotti secchi la differenza con l’uso della sola vanillina difficilmente si può sentire, come hanno dimostrato i test in cieco di cui vi ho già parlato (chi di voi è scettico faccia la prova in cieco. Attenzione a non esagerare con la vanillina, errore comune). Nel caso invece di creme o di una torta, dove la temperatura interna rimane sempre sotto i 100 °C, le componenti aromatiche rimangono e possono essere percepite. Oltre alla vanillina sono molte altre le sostanze chimiche che contribuiscono all’aroma completo; tuttavia in letteratura le informazioni su quali siano esattamente sono scarse: vendono identificate le molecole presenti nella vaniglia o in un estratto ma non sempre si indicano quali sono quelle che contribuiscono all’aroma, quelle effettivamente percepite dal nostro naso. Queste informazioni infatti sono spesso coperte da segreto industriale poiché possono aiutare le varie aziende a produrre degli estratti o della vaniglia migliore. Sicuramente oltre alla vanillina (4-idrossi-3-metossibenzaldeide) sono importanti l’acido vanillico, la p-idrossibenzaldeide, l’acido p-idrossibenzoico, l’alcool p-idrossibenzilico e l’alcool vanillico.  Siere pronti per fare l’estratto casalingo? Invece che acquistare i singoli baccelli al supermercato, spesso rinsecchiti e di qualità non eccelsa, potete ordinarli a buon prezzo online. Trenta baccelli per estrazione li pagate circa 10 euro. Ecco i miei comprati online  Procuratevi la vaniglia che la prossima volta prepariamo l’estratto   .  Questo blog è stato candidato nella categoria \"miglior sito tecnico-divulgativo\" per i Macchianera Italian Awards.  Se volete votarlo (grazie!   ) dovete prendervi la briga di  riempire la scheda completa, votando ogni categoria. Ovviamente potete votare solo una volta. A presto Dario Bressanini" },
    { "title": "Granita 2.0", "text": "Le fragole sono arrivate da un po’, e anche se il tempo non è sempre dei migliori in questo periodo quando posso preparo una rinfrescante granita alla fragola. Finché durano meglio approfittarne.  Sono passati più di tre anni da quando ho spiegato la “teoria della granita” e suggerito come farla a casa in un normale freezer. Se ricordate l’aggiunta di un poco di gelatina in fogli, non percepibile al palato, serviva a mantenere piccoli i cristalli di ghiaccio. Un freezer casalingo raffredda troppo lentamente e i cristalli di ghiaccio hanno tutto il tempo di diventare grandi, e se non impediamo la crescita diventano troppo grandi per una granita come si deve. La velocità con cui crescono i cristalli di ghiaccio è fondamentale nel determinare la loro grandezza media. Più il raffreddamento è veloce e più si formano cristalli di piccole dimensioni. Se invece il raffreddamento è lento, come in un freezer casalingo, si formano relativamente meno cristalli ma questi raggiungono dimensioni più elevate. Da un po’ di tempo non uso più il trucco del foglio di gelatina per mantenere i cristalli piccoli perché in cucina ho un piccolo abbattitore, un apparecchio cioè che serve per raffreddare molto velocemente gli alimenti al loro interno alla temperatura desiderata. È un apparecchio diffuso da tempo nelle cucine professionali e che solo di recente inizia timidamente ad affacciarsi nelle cucine di qualche appassionato cuoco casalingo. Servirà però ancora del tempo prima che diventi un elettrodomestico comune. Oppure chissà, verrà integrato direttamente nei frigoriferi. L’articolo di oggi quindi, per una volta, è diretto a stuzzicare la voglia di fare qualche esperimento di chi ha accesso a questo strumento: cuochi professionisti ma anche studenti e docenti di istituti alberghieri e scuole di cucina. Fare la granita con un abbattitore è facilissimo: basta raffreddare il succo di frutta e aspettare che abbia raggiunto la temperatura desiderata. Non sostituisce ovviamente un apparecchio dedicato, ma i risultati sono comunque buoni. Gli ingredienti sono solo frutta, acqua e zucchero.  Nella formula della granita (vi ricordate?) ho impostato la percentuale di zuccheri totali nella granita al 17% (C=17). La percentuale di zucchero nelle fragole l’ho stimata al 6% (P=6) L’acqua rispetto alla frutta l’ho impostata al 100% (D=100) Lo zucchero viene calcolato con la formula che avevo ricavato tempo fa. Partendo da 500 g di fragole ho usato 170 grammi di zucchero e mezzo litro di acqua. Aumentando la percentuale di acqua la granita diventa più “ghiacciosa” (usando le parole di mio figlio   ) Riducendola diventa più \"sorbettosa\". La dose di acqua ottimale dipende ovviamente dal proprio gusto. Un figlio trova la granita con D=100 (cioè tanta acqua quanta frutta) poco “ghiacciosa” mentre per il secondo va bene così. Usando D=110, il 110% di acqua rispetto alla frutta, il primo figlio è accontentato mentre il secondo no. Insomma, trovate le vostre dosi ma sappiate che non riuscirete mai ad accontentare tutti Frullo tutto insieme  e metto il liquido in una teglia di metallo.  Ho scelto il metallo e non un materiale più isolante perché voglio che il liquido si raffreddi il più velocemente possibile da tutti i lati. Per lo stesso motivo uso una teglia e non una ciotola: in modo tale che la superficie esposta al freddo sia maggiore. Quando l’abbattitore è arrivato in temperatura (lo regolo per arrivare a -20 °C) metto dentro il succo di fragola. Occasionalmente do una mescolata veloce  Quando la mia miscela è scesa, in modo uniforme, sotto i -2 °C diventa spatolabile ed è pronta.  La temperatura di servizio però dipende dalle vostre preferenze. Se volete una granita più solida scendete ancora uno o due gradi. Se la volete più liquida fermatevi prima. Io la preferisco di consistenza intermedia: solida ma non dura.  Mi sono sbizzarrito anche con dei limoni  ma non ho ancora trovato la percentuale “perfetta” (per me ovviamente) di acqua e zucchero. Gli esperimenti proseguono  A presto Dario Bressanini" },
    { "title": "Colazione a New York", "text": "Occupandomi degli aspetti scientifici del cibo mi capita di conoscere qualcuno che conosce qualcuno che conosce qualcun altro, e che improvvisamente questo qualcun altro ti chieda se puoi andare a New York per qualche giorno, praticamente sui due piedi, per una certa cosa molto importante. Ecco, questo come scusa per non aver scritto il previsto nuovo pezzo. Per farmi perdonare vi parlo delle mie colazioni a New York. Causa fuso orario mi sveglio molto presto la mattina  Da buon italiano il mio cervello ha bisogno di un espresso la mattina. Lo cerco in uno delle centinaia di Starbucks sperando che il barista abbia la mano felice. 1.90$ + tasse. La qualità è molto variabile: a volte decente a volte no. Questa volta no  Non si vede dalla foto ma non c'era il minimo cenno di cremina superficiale. E poi sinceramente sarà ecologico quanto volete ma il sapore e la sensazione del bicchiere di carta fa proprio schifo. Il muffin ai mirtilli però era buono. A Manhattan molte persone fanno colazione per strada, acquistando coffee and donut (per i british in ascolto, un doughnut, insomma la ciambella di Homer) da uno degli innumerevoli baracchini aperti in strada già di primissima mattina.  Sì, certo, c'è anche chi fa la \"tipica\" colazione di cui ci raccontava la prof. di inglese al liceo  ma la colazione dai baracchini pare più popolare  Se non piaccono i donut ci sono quelli specializzati in pancakes  Chi ha tempo (i turisti) può sempre entrare in una delle innumerevoli pasticcerie dai nomi italiani o francesi (il che però non garantisce dell'autenticità) come questa  Certo, la cheesecake alla fragola sembra invitante (ed enorme) ma non ho molto tempo, la riunione è fra poco e la cheesecake (al femminile mi raccomando. \"il\" cheesecake o addirittura \"il cake\" non si può sentire   ) può aspettare.  La riunione alle nove incombe e la ricerca di un buon espresso è rimandata all'indomani. Questa volta provo ad andare in una specie di tempio della gastrofighetteria newyorkese vicino all'albergo, Zabar's  Non apprezzo molto il salato la mattina   per cui ordino il solito espresso (80 cent. + tasse) più mattonazzo  Meno che memorabile (e senza cremina), nonostante le ambizioni gourmet del locale (che però verranno riscattate dall'ottima selezione di formaggi, ma questa è un'altra storia). Per fortuna in tarda mattinata capito da Eataly, il superstore della gastronomia italiana sulla quinta strada, e qui ordino trepidante un espresso (2$ più tasse)  e finalmente vengo appagato (e sì, la cremina c'è questa volta   ) Diffidate di un espresso senza cremina sopra: o non lo sanno fare o qualche cosa è andata storta. Notate la finezza tutta italiana del bicchierino d'acqua  Per la colazione del terzo e ultimo giorno ripiego su un locale francese per un french toast, un pain au chocolat e del tè.  E l'espresso? Beh, non si può certo pretendere di trovarlo dai francesi. Però più tardi girovagando a sud del quartiere di Soho sono entrato a colpo sicuro in un locale chiamato Aroma dopo aver visto dalla vetrata questa  pensando che non potevano farlo male. E infatti era buono (2.10$ più tasse)  Ancora un giretto ed è tempo di andare all'aeroporto per tornare in Italia. Ma prima un doveroso omaggio alla mia attrice preferita e alla colazione più famosa di New York   Moon river, wider than a mile...  Dario Bressanini" },
    { "title": "le Ricette Scientifiche: la besciamella", "text": "La cucina classica francese conta centinaia di salse diverse, classificate dal famoso chef  Marie Antoine Careme nell’800. Solo pochissime hanno trovato spazio nella cucina italiana, meno sofisticata. In particolare la maionese, conosciuta in tutto il mondo, e la Bechamel, italianizzata in besciamella. Sebbene negli ultimi anni sia sempre meno usata resiste come ingrediente di alcuni piatti tradizionali come le crespelle o le lasagne alla bolognese. Nella cucina francese la Bechamel è considerata una “salsa madre” perché con delle aggiunte è possibile ottenere molte altre salse: la Mornay ad esempio, aggiungendo parmigiano e/o gruyere. Anatomia di una salsa Una salsa è un liquido o semiliquido saporito e/o aromatico utilizzato per condire un piatto. Una salsa aggiunge umidità, sapore, corpo, viscosità, colore, brillantezza o altro. Solitamente una salsa è più o meno viscosa ma non necessariamente (pensate alla salsa di soia) A grandi linee una salsa è composta da 1) un liquido che fornisce la base per la salsa. Questo può essere acqua, latte, vino, brodo, burro chiarificato, succo di pomodoro o altro. 2) un agente addensante, solitamente amido ma non sempre (farina, gelatina) o grassi (panna, burro). La maggior parte delle salse sono più viscose dell’acqua. Devono essere abbastanza viscose da ricoprire leggermente il cibo senza però formare una barriera troppo spessa. Può essere solo leggermente addensata, da velare un cucchiaio, oppure un po’ più spessa, da usare magari per coprire dei vegetali da gratinare. Devono aderire leggermente al cibo, altrimenti formerebbero una pozzanghera nel piatto, ma non devono incollarsi sopra. 3) uno o più agenti aromatici. Questi possono essere i più diversi e la loro aggiunta alle salse madri genera le centinaia di salse diverse utilizzate nella cucina francese. A questa classificazione sfuggono quelle salse ottenute direttamente da un prodotto, ad esempio un coulis di qualche frutto o ortaggio. L’agente addensante più utilizzato è l’amido. Questo può essere puro, proveniente da vari vegetali (mais, frumento, riso, manioca, patata, …) oppure nella farina di frumento. La Bechamel La versione classica della Bechamel prevedeva anche l’uso di brodo di vitello e aromi come cipolla, alloro e chiodi di garofano, ma ormai la si prepara solo con latte, burro e farina. Il responsabile dell’alta viscosità della besciamella è l’amido idratato contenuto nella farina. Presente in forma di microscopici granuli, l’amido è formato da molecole di amilosio e amilopectina, a loro volta formate da moltissime molecole di glucosio legate tra loro. L’amido non si scioglie in acqua ma i suoi granuli possono formare una sospensione. Quando l’acqua raggiunge una temperatura critica, dipendente dal tipo di amido ma solitamente tra i 50 °C e i 70 °C, i granuli si gonfiano, e cominciano ad assorbire acqua. Riducendo l’acqua disponibile e aumentando di volume i granuli riducono molto la loro possibilità di muoversi e questo causa un aumento della viscosità del liquido. Ad alte temperature l’amilosio viene espulso dai granuli e si scioglie in acqua. Le lunghe catene lineari di questa molecola cominciano a legarsi tra loro formando un reticolo tridimensionale che raffreddandosi intrappola ulteriore acqua al proprio interno: inizia il fenomeno della gelificazione. È possibile addensare un liquido acquoso semplicemente disperdendo dell’amido in poco liquido freddo, formare una pastella e successivamente aggiungerla al resto scaldando. Tuttavia il metodo preferito per disperdere al meglio i granuli è ricoprirli di un grasso e successivamente di disperderli in un liquido. La ricetta Ingredienti: 500 ml di latte, 40 grammi di burro, 40 grammi di farina. La ricetta classica della besciamella impone parti uguali, in peso, di farina e grasso, solitamente il burro. Questo deve essere in quantità sufficiente da ricoprire tutti i granuli di  amido presenti, ma non deve essere eccessivo, altrimenti il grasso sale in superficie e la salsa risulterebbe poco appetitosa. Per mezzo litro di besciamella fate sciogliere 40 grammi di burro in una padella dai bordi alti.  Quando il burro è completamente sciolto, se non è stato chiarificato comincerà a schiumare: è l’acqua che evapora.  È preferibile eliminare gran parte dell'acqua per evitare che contribuisca a formare il glutine e quindi dei grumi una volta aggiunta la farina. Dopo circa un minuto a fuoco medio le bolle cominceranno a diminuire. Aggiungete 40 grammi di farina, tutta insieme,  e mescolate vigorosamente con una frusta da cucina, in modo da incorporare completamente la farina nel burro.  Continuate a mescolare e a cuocere sino a quando, dopo un paio di minuti, il composto cambierà consistenza e diverrà più fluido.  A questo punto potete abbassare il fuoco e continuare a cuocere per qualche altro minuto, in modo che la farina perda completamente il suo sapore “crudo”. Continuate a mescolare per suddividere i granuli di amido e ricoprirli completamente di grasso.  Dopo qualche minuto potete togliere dal fuoco e lasciar raffreddare un poco il composto. Quello che avete appena ottenuto si chiama roux bianco, anche se in realtà è giallino a causa del burro utilizzato. Se volete potete metterlo da parte e usarlo nei giorni successivi, aggiungendolo a dei liquidi che volete addensare. Latte caldo o latte freddo? Se invece volete preparare la besciamella subito si pone il quesito su cui si sono spesi fiumi d’inchiostro nella letteratura gastronomica: è meglio aggiungere latte freddo o latte caldo? Una besciamella perfetta non deve avere i grumi e questi si possono formare se non abbiamo mescolato bene nella fase iniziale e se aggiungiamo il latte caldo, perché gelificherebbe immediatamente la parte esterna di eventuali grumi di farina non separati impedendo all’acqua di penetrare all’interno. Aggiungiamo quindi latte freddo, o a temperatura ambiente, e tutto in una volta, mescolando rapidamente.  La farina, a causa della presenza di proteine e altre sostanze in più rispetto all’amido puro, ha una minore capacità di addensare rispetto all'amido puro, e raggiunge pienamente le sue capacità di addensare e gelificare solo a temperature prossime a quelle di ebollizione.  Portate quindi all’ebollizione, continuando a mescolare.  A poco a poco la besciamella comincerà ad addensare. Ve ne accorgerete immergendo un cucchiaio e notando la velatura sulla superficie  Una volta addensata la besciamella potete mettere il fuoco al minimo, coprire con un coperchio, e lasciare cuocere la salsa per qualche decina di minuti in modo da idratare completamente l’amido.  Il coperchio è importante per evitare che si formi una pellicola in superficie.  Salare a piacere e aromatizzate con un po’ di noce moscata. La consistenza di questa salsa è adatta ad esempio per una gratinatura al forno di cavolfiori, finocchi o fagiolini. Se volete una salsa più liquida usate 30 grammi di farina e 30 grammi di burro. Per una salsa più addensata invece aumentate a 50 grammi , sempre con la corrispondente quantità di burro. Dario Bressanini Questo articolo è apparso sulla rivista Le Scienze n. 521 del Gennaio 2012. Se vi è piaciuto condividetelo" },
    { "title": "Sui grumi della farina e dell'amido", "text": "Torno brevemente sulla questione dei grumi, da evitare, nella preparazione della besciamella. Nell'articolo precedente davo il suggerimento, scientificamente fondato, di non aggiungere latte bollente al roux, al fine di evitare la formazione di grumi. La maggior parte delle persone tiene il latte in frigo, e aggiungerlo freddo va benissimo. In ogni caso dovrebbe essere al di sotto della temperatura di gelificazione dell'amido: diciamo per sicurezza sotto i 50 °C. Ho pensato di illustrare con un piccolo esperimento l'origine del problema. Prendete dell'acqua e scaldatela fino a 85 gradi: siamo oltre la temperatura di gelificazione dell'amido. Ora prendete un cucchiaino di farina e gettatelo in acqua  La farina non si scioglie, e neppure si disperde in modo omogeneo in acqua, ma forma degli agglomerati  Dopo un minuto prendiamone un paio e tagliamoli in due con un coltello affilato  L'esterno di questi \"gnocchi primordiali\" è gelificato, ma l'interno è ben diverso  Potete vedere che all'interno della sottile cuticola gelificata c'è ancora della farina asciutta. Una volta avvenuta la gelificazione esterna la penetrazione dell'acqua rallenta moltissimo, anche continuando facendo bollire l'acqua. Ora immaginate di ridurre di cento, o anche mille volte la grandezza di questi agglomerati: abbiamo dei grumi microscopici. Ecco l'origine della formazione dei grumi nella besciamella: se prima di innescare la gelificazione non abbiamo separato bene tutti i minuscoli granuli di amido rischiamo di avere la formazione di grumi perché il gel esterno impedisce la diffusione dell'acqua per l'idratazione di tutti i granuli. Questo è il motivo per cui, se dovete aggiungere dell'amido ad un liquido per addensarlo (una salsa, una cioccolata o altro), è preferibile formare una pastella con un po' di liquido freddo aggiunto all'amido, in modo da disperdere il più possibile tutti i granuli senza innescare la gelificazione, e solo successivamente versare il tutto nel liquido da gelificare, portandolo ad alte temperature. Nella preparazione della polenta, altra ricetta a rischio grumi, si segue esattamente lo stesso consiglio: la farina di mais non va mai aggiunta all'acqua bollente, perché si formerebbero grumi esattamente come visto sopra. È anche possibile invertire la procedura classica (io a volte l'ho fatto per sperimentare) mettendo prima la farina di mais nel paiolo, aggiungere acqua non bollente e iniziare a mescolare. Certo è possibile ottenere una buona besciamella anche aggiungendo latte molto caldo, a patto di aver separato bene i granuli di amido e averli ricoperti di grasso nella preparazione del roux. Tuttavia suggerirei a tutti coloro che abitualmente usano il latte bollente di provare almeno una volta con quello freddo o tiepido e verificare le eventuali differenze. A volte i grumi presenti sono talmente piccoli da non essere riconosciuti come tali, ma influenzano ugualmente la consistenza finale e la sensazione tattile in bocca della salsa, che risulta meno \"liscia\". Il mondo della gastronomia è uno degli ambienti più resistenti ai cambiamenti e più conservatori che mi sia mai capitato di incontrare. \"Io ho sempre fatto così\" è un atteggiamento comune tra cuochi professionisti (vi ricordate la storia di Rumford vero?) ma forse ancor più nelle cucine di casa   . Non abbiate paura di provare un procedimento nuovo: gli esperimenti, oltre che necessari per l'avanzamento della \"scienza culinaria\", sono spesso anche divertenti da effettuare e si impara sempre qualche cosa di nuovo A presto Dario Bressanini" },
    { "title": "Formaggio a New York", "text": "Adoro il formaggio. Ricordo che da studente di dottorato nei primi anni '90 a Berkeley per riuscire a trovare dei buoni formagg dovevo recarmi in un negozio specializzato in prodotti gastronomici di tutto il mondo, e così riuscivo a comprare (e non a buon mercato) un buon pezzo di Parmigiano con cui tirare avanti per qualche settimana. Negli USA i formaggi sono sempre stati fortemente sconsigliati da molti medici e nutrizionisti, per il loro contenuto di grassi saturi (mentre guai a parlare male del consumo eccessivo di carne ad esempio: paradossi del nutrizionismo strabico...) Con gli anni però le cose sono un po' cambiate. I formaggi sono sempre sconsigliati e addirittura per alcuni formaggi a latte crudo è vietata l'importazione per paura di possibili conseguenze sanitarie, ma è comunque cresciuto il numero di persone che apprezzano questa multiforme categoria di derivati del latte. Non mi ha stupito quindi, nella mia recente fugace visita a New York di cui vi ho già accennato, scoprire in vari negozi una gran varietà di formaggi. Entriamo ad esempio in un market della catena Fairway,  Il banco dei formaggi è il primo che incontriamo dopo l'entrata (cliccate per ingrandire e leggere i cartellini)  Potete vedere del pecorino toscano, del pecorino \"de\" fossa (sic   ) ma anche formaggi spagnoli e francesi. Il Parmigiano ha uno stand tutto suo  ma lì a fianco troviamo anche del \"domestic parmesan\" (a occhio stagionato pochissimo quindi niente a che vedere con the real thing!)  Usciamo da Fairway ed entriamo da Zabar's (vi ricordate? ero andato a far colazione). Anche qui i formaggi ci accolgono subito (clic per ingrandire)  Mi sembra decisamente meglio fornito del precedente: troviamo asiago, taleggio, provolone, gorgonzola, fiore sardo e tante altre cose. \"Vento d'estate (Veneto)\" però sinceramente non so che cosa sia. Qualcuno lo conosce? EDIT: Andrea nei commenti mi informa che è un formaggio prodotto  in provincia di Treviso. E \"Il Riccio (Lombardy)\"? Non è infrequente trovare in USA dei presunti prodotti italiani, o comunque dal nome italiano, l'italian sounding, che però sono sconosciuti qui da noi.  Esistono anche negozi totalmente specializzati in formaggio ma, per un italiano, di difficile classificazione: si può entrare a far colazione o pranzare ma il tema principale sono i formaggi, che oltre ad essere venduti sono anche preparati nel laboratorio interno, diviso da una vetrata  Qui hanno appena finito di preparare quella che sembra una specie di ricotta, il tutto visibile mentre si è seduti al tavolino a fare colazione: il cheesemaking come attrazione.  E si possono acquistare libri sul formaggio, ma anche piccoli kit per il \"fai da te\"  A proposito, vi ricordo che nel numero di Marzo di Le Scienze, ora in edicola, c'è un mio articolo sul \"mascarpone fai da te\", per chi si volesse cimentare Gli americani non si limitano a importarli i formaggi, ma stanno anche imparando a farli: qui sotto vedete un \"Oregonzola\", proveniente dall'Oregon  Solitamente gli italiani snobbano questi \"innumerevoli tentativi di imitazione\", come per la famosa rivista di enigmistica. Io però non sottostimerei il fenomeno: con i microorganismi adatti (si comprano senza problemi), il latte adatto, le condizioni ottimali, e le opportune conoscenze non c'è nulla che impedisca di produrre dell'ottimo Gorgonzola in Oregon, o dell'eccellente Parmigiano in Cina. Nulla. Per i formaggi (e i salumi) potrà accadere quello che è successo con i vitigni \"internazionali\", e non sarà certo un burocratico marchio DOP a impedirlo. Conosco le obiezioni: manca il \"terroir\", il legame con il territorio, la cultura, le tradizioni. Ma perché, a chi compra parmesan invecchiato un anno prodotto nello stato di New York interessa il legame con il territorio e la tradizione? Comprano il prodotto, non le suggestioni romantiche. Dategliene uno buono, stagionato due anni ma prodotto in USA, e non avrà più motivo di comprare quello italiano. Succederà. L'unica incognita è su chi lo produrrà: una azienda italiana che impianta la produzione in USA di un buon \"parmesan\"  o l'analogo caseario di Starbucks? E' chiaro che questo è solo un esempio: se non sarà il parmigiano potrà essere il prosciutto crudo o altro. Certo, ci sarà sempre chi apprezzerà il Bettelmatt, e distinguerà l'acquisto anche in base alla malga di provenienza (io lo faccio), ma se la qualità di quelle che ora classifichiamo come \"imitazioni\" continuerà ad aumentare succederà forse quello che è già successo con altri prodotti \"italiani di origine\" ma diffusi capillarmente nel mondo non certo da italiani (vorrei ricordare il caffè espresso e il cappuccino  con il fenomeno di Starbucks, comunque uno lo giudichi, o la pizza con le innumerevoli catene in tutto il mondo. Nessuna italiana! Sta accadendo per l'olio extravergine di oliva. Vogliamo parlare dell'inesistenza sulla scena mondiale del pane italiano nelle sue molteplici incarnazioni? \"Artigianale\" è bello, ma fino ad un certo punto. Nel gelato, altro prodotto di cui dobbiamo andare orgogliosi, qualcosa si muove, soprattutto grazie a Grom, che però proprio per la sua struttura necessariamente semiindustriale, con semilavorati, è spesso criticato dai gastropuritani nostrani dell'artigianale a tutti i costi. Ci torneremo su) Facciamo ora un salto nel tempio della gastronomia italiana a NY: Eataly, sulla quinta strada  Qui trovo anche del Parmigiano Vacche Rosse  Certo, sono 28$ alla libbra. Settimana scorsa ho acquistato due pezzi di Vacche Rosse al vicino supermercato Auchan a 23 euro al kg. Ma questa è New York, e Eataly fa soldi a palate. E' tempo di pranzare, e visto che sono qui mi siedo in uno degli innumerevoli ristorantini interni. Mi tengo leggero con un panino (con formaggio di capra) e una zuppa, entrambi buoni.  L'acqua, del rubinetto, è gratuita, come ovunque in USA. Se provate a chiederla in un ristorante in Italia vi fanno sentire dei barboni, così come (spesso) se osate chiedere del vino al bicchiere.  Il fenomeno che vi illustravo prima lo si vede bene da Eataly: il megastore non vende solo prodotti italiani importati dall'italia, ma anche buoni prodotti, come dire, di \"stampo\" italiano ma prodotti localmente dai migliori produttori. O pensate davvero che la mozzarella buona la possiamo fare solo in Italia? Che ci sia qualche cosa nell'aria italiana che renda impossibile replicare i nostri prodotti all'estero? Su, scendiamo dal pero... Non stupisce quindi che nel banco delle carni si trovi della carne piemontese  Solo che \"piemontese\" si riferisce alla razza di vacche, perché l'ottimo filetto proviene da un animale, di razza piemontese, allevato in un ranch di Miles City, nel Montana. Torneremo ancora su questi discorsi, ho ancora varie foto da mostrarvi. Per ora vi lascio. Se qualcuno passa da Milano il 23 marzo prossimo, alle ore 13 in aula G10 in via Celoria, tengo un seminario dal titolo \"E' naturale ciò che mangiamo?\" nell'ambito di un ciclo di seminari per gli studenti di Biologia Applicata alle Scienze della Nutrizione. E se volete divertirvi a fare il mascarpone in casa procuratevi Le Scienze di Marzo A presto Dario Bressanini" },
    { "title": "Miti culinari 7: ossidazione e coltelli di ceramica", "text": "Questo Natale ho ricevuto in dono un bellissimo coltello di ceramica. Ha una lama affilatissima fatta in ossido di zirconio, un materiale molto duro. Taglia benissimo e in modo preciso senza sforzo. Mai più senza nella mia cucina. Prima di possederne uno leggevo sul web decantare le doti di questi coltelli. Tra le varie proprietà magnificate ce n’è una che mi ha sempre lasciato perplesso: si legge spesso che questi coltelli taglino “senza ossidare l’alimento, evitando che il vegetale annerisca”. A dire il vero sul sito della Kyocera, l’azienda produttrice, non si fa cenno a questa presunta proprietà, ma è una affermazione molto diffusa, anche tra i cuochi. Se ne è parlato tempo fa anche nei commenti ad un mio vecchio articolo e mi ero sempre ripromesso di fare qualche esperimento per verificare quella affermazione, una volta che fossi diventato un fortunato possessore di questi coltelli. Le mie perplessità derivavano dal fatto che a ossidare le verdure è l’ossigeno, non il coltello. La reazione di ossidazione in un vegetale solitamente viene mediata da un enzima che abbiamo già incontrato parlando del basilico: la polifenolossidasi. Questo enzima si libera nel momento in cui tagliamo il vegetale. Certo, si potrebbe ipotizzare che il metallo presente in una lama classica catalizzi in qualche modo la reazione di ossidazione, velocizzandola, e che quindi i vegetali anneriscano più velocemente. Ma come abbiamo detto più volte, prima di avventurarsi in giustificazioni teoriche di un fenomeno, bisogna essere sicuri che il fenomeno sia reale. È questo il caso? Vediamo. Ho preso quattro mele di varietà diverse: una Stark, una Ambrosia, una Fuji e una Golden.  Ho tagliato tutte le mele con due tagli perpendicolari lungo l’asse: uno con il coltello di ceramica, l’altro con un coltello d'acciaio. Ognuno dei quattro spicchi ha un lato tagliato da una lama di ceramica e l’altro da una lama d'acciaio. Lasciamo ora gli spicchi all’aria e vediamo se i due lati anneriscono a velocità diverse. Prima di continuare un riassunto per gli studenti di chimica: Le polifenolossidasi sono un gruppo di proteine contenenti rame molto diffuse tra gli esseri viventi: dai batteri alle piante ai mammiferi. Queste proteine nelle piante si trovano solitamente nei cloroplasti, piccoli organuli contenuti nelle cellule vegetali. Quando tagliamo una mela queste proteine si liberano e iniziano a svolgere la loro azione. Per azione del rame i polifenoli presenti nella cellula reagiscono con l’ossigeno formando degli o-chinoni, i quali a loro volta polimerizzano formando dei composti bruni ad alto peso molecolare chiamati melanine. Esatto, sono le stesse responsabili della nostra abbronzatura Ecco perché l’affermazione della mancanza di annerimento dei vegetali tagliati con i coltelli di ceramica non mi quadrava: l’ossigeno è sempre presente, e il metallo che catalizza la reazione, il rame, è già presente nella polifenolossidasi. Poiché l’azione dell’enzima è influenzato dall’acidità e da vari altri fattori, mi sono procurato quattro mele diverse. Nelle foto vedete quattro coppie di spicchi appena tagliati. Il taglio centrale di ogni coppia è stato effettuato con il coltello di acciaio.  dopo 30 minuti  dopo 60 minuti  dopo 90 minuti  dopo quattro ore  Ecco le altre metà: potete osservare come varietà diverse di mela abbiano avuto un annerimento diverso, per via sia della diversa acidità sia della diversa concentrazione e attività dell’enzima polifenolossidasi.  A mio parere se esiste un effetto di ossidazione “aggiuntiva” dovuta alla lama di metallo questo è trascurabile rispetto al resto. Osservando i vari spicchi si nota un annerimento comparabile su entrambe le facce per cui, almeno per le mele, mi pare che l’effetto non sussista. I coltelli di ceramica hanno tanti pregi, ma quello di non ossidare le mele non è tra quelli. È possibile ipotizzare che su altri vegetali vi sia una differenza? È possibile, anche se lo ritengo improbabile per le motivazioni illustrate prima. Se però qualcuno ha avuto una esperienza diversa con qualche altro vegetale non ha che da segnalarlo e provvederemo ad una prova di appello C’è chi sostiene che la lama usata per tagliare possa influenzare la cottura di alcuni vegetali, ad esempio le cipolle. Un effetto che non c’entra nulla con l’ossidazione. Anche questo in linea di principio è ipotizzabile, visto che piccole particelle di metallo potrebbero migrare nel vegetale e catalizzare alcune reazioni altrimenti molto più lente. Ma ancora una volta prima di ipotizzare una spiegazione mi piacerebbe verificare che il fenomeno sussista davvero con un esperimento di controllo. Gli esperimenti di controllo sono fondamentali: supponiamo di avere fatto solo un taglio con il coltello di ceramica ad una mela, e di aver osservato la metà dopo quattro ore:  Senza un termine di paragone qualcuno potrebbe pensare, semplicemente guardando la foto, che poiché non si è annerita molto il “merito” era del coltello di ceramica, mentre in realtà come abbiamo visto prima è semplicemente una varietà di mela che annerisce molto lentamente. Molti miti, e non solo in cucina, nascono dalla mancanza di un esperimento di controllo e dalla irresistibile tendenza che ha il nostro cervello ad appiccicare cause ad effetti anche quando non vi è la dimostrazione che le due cose siano collegate. Ad esempio, se ingoio una pillola e nei mesi successivi non prendo l'influenza, per molte persone è forte la tendenza ad associare (erroneamente) le due cose. A presto Dario Bressanini" },
    { "title": "Il triticale, un OGM ante litteram", "text": "Uno dei passatempi preferiti dagli appassionati di orticoltura è provare a ottenere incroci tra le specie vegetali più disparate. Di solito le piante prodotte da questi incroci amatoriali danno frutti sterili. Tuttavia con molta pazienza, tecnica e fortuna a volte si riesce a produrre un incrocio fertile e con una discendenza stabile: una nuova specie. Nel 1875 il botanico scozzese Steven Wilson illustrava ai colleghi della società botanica di Edimburgo i risultati dei suoi tentativi di incrocio tra il frumento e la segale, due piante che appartengono non soltanto a specie ma anche a generi diversi. Wilson era riuscito per la prima volta a ottenere piante con caratteristiche intermedie tra quelle dei due progenitori ma completamente sterili. Il primo incrocio fertile tra il frumento tenero e la segale fu ottenuto qualche anno dopo, nel 1888, dall'agronomo tedesco Wilhelm Rimpau. Probabilmente all'epoca Rimpau non si rese conto dell'importanza storica dell'evento: aveva assistito alla creazione di una nuova specie che non esisteva prima in natura. Quella nuova specie fu chiamata in seguito triticale dai nomi dei suoi due progenitori, Triticum (il frumento) e Secale (la segale). La piantina di Rimpau però era soltanto parzialmente fertile: produsse quindici semi, di cui soltanto dodici riuscirono a germinare. I tentativi di produrre un incrocio fertile tra il frumento e la segale che avesse le migliori caratteristiche di entrambi i genitori proseguirono nei successivi decenni con alterne fortune. Si raggiunse il successo, provando a incrociare la segale con il grano duro anziché quello tenero, quando nel 1937 si scoprì che la colchicina, una sostanza prodotta dal fiore Colchicum autumnale, era in grado di trasformare i semi sterili del triticale in semi fertili. La colchicina induce nella pianta il raddoppio del numero dei cromosomi. In un animale ciò porta generalmente alla morte, ma in un vegetale le cose possono andare diversamente. In genere le piante con un numero dispari di copie di cromosomi sono sterili; la banana coltivata per esempio non produce semi perché è un triploide, con un corredo cromosomico triplo, così come il cocomero senza semi che troviamo al supermercato. Quando si incrocia il grano duro, un tetraploide, con la segale che è un diploide, si ottiene un triploide sterile. La colchicina, raddoppiando i cromosomi, genera un esaploide fertile, il triticale appunto. Quei pochi embrioni ottenuti dagli incroci, che non sarebbero mai sopravvissuti in ambiente naturale dopo il trattamento con la colchicina, vennero  nutriti e fatti crescere in laboratorio. I risultato fu la «innaturale» creazione di una nuova specie fertile che conteneva geni (tutti i geni) di due specie preesistenti. La legge non impone di chiamare OGM il triticale perché non è stato ottenuto con le tecniche del DNA ricombinante. A tutti gli effetti pratici però il suo genoma è stato modificato dall'uomo e contiene geni di due specie diverse e questa è spesso l'\"immagine mentale\" che molte persone hanno di questi organismi, che invece ha una definizione legale molto diversa. Nel 1968 il triticale venne seminato commercialmente per la prima volta, su 40000 ettari, in Ungheria. Negli anni immediatamente successivi furono sviluppate e coltivate varietà di triticale adatte ai climi di Canada, Spagna, Messico e altri Paesi. Oggi il triticale è seminato in tutto il mondo su 3 milioni di ettari, con una produzione annuale che supera i 13 milioni di tonnellate e con Polonia e Germania primi produttori mondiali. Il triticale ha un contenuto di proteine superiore al frumento ma è meno adatto alla panificazione. Oggi si usa prevalentemente come foraggio ma la FAO e altri organismi internazionali stanno cercando di incentivarne l'uso per l'alimentazione umana. Mentre in un OGM moderno si trasferiscono solitamente uno o due geni provenienti da una seconda specie, il triticale contiene interamente il genoma di due specie diverse. Se vogliamo possiamo chiamare il triticale un OGM ante litteram, anche se, per ironia della sorte, si trova a volte in vendita nei negozi di prodotti «naturali». Questo se si insiste nel rimarcare l'\"origine\" dei geni. Come abbiamo detto varie volte, l'immagine mentale che molte persone si sono costruite di questi organismi è alquanto diversa dalla definizione puramente legale. Ma quanto è \"naturale\" il triticale? Dipende dal significato che attribuite voi al termine \"naturale\". Come abbiamo più volte fatto notare in questo blog il concetto di \"naturalità\" non ha molto senso scientifico ma è un costrutto sociale a cui persone diverse associano significati e valenze diverse. A volte con una \"carica emotiva\" molto forte. E' un incrocio tra specie diverse: per alcuni il fatto che sia un \"incrocio\" fa pendere immediatamente sulla bilancia il piatto \"naturale\". Così, a \"pelle\", senza ragionamenti. \"incrocio\" è per molti una parola rassicurante. Però è pur vero che i geni provengono da specie diverse: è sempre \"naturale\" un incrocio tra specie diverse? Un ipotetico incrocio tra un uomo e uno scimpanzé come verrebbe considerato? Oppure escludiamo gli animali? E perché? C'è poi da considerare che senza il raddoppio dei cromosomi, ad opera della colchicina, il triticale sarebbe sterile, un po' come gli incroci tra asini e cavalli, e quindi a tutti gli effetti il triticale è una nuova specie creata dall'uomo in laboratorio. Il mio pensiero lo sapete: alla fine chissenefrega di cosa è naturale e di cosa non lo è. Lascio volentieri la discussione ai filosofi (ma anche agli psicologi). Quello che importa sono, come sempre, le proprietà dell'oggetto in questione e non \"chi\" l'ha prodotto o \"in che modo\" o da dove provengano i geni. Che si stia parlando di molecole, di piante o di animali quello che conta sono le proprietà che possiedono. Se in laboratorio oggi utilizzassimo delle tecniche di ingegneria genetica per produrre il triticale sarebbe, per la legge, un OGM, ma questo non ne cambierebbe certo le proprietà. Secondo un detto popolare l’oca, per la sua versatilità gastronomica, è chiamata «il maiale a due zampe». Ora immaginate una legge che imponesse di chiamare maiale l’oca: forse che ne cambierebbe il sapore? Dario Bressanini Altre riflessioni sul concetto di \"naturale\":Atomi smemorati. Che cos'è naturale: introduzione." },
    { "title": "Le ricette scientifiche: mascarpone fai-da-te", "text": "Il dessert italiano più conosciuto e apprezzato nel mondo è sicuramente il tiramisù. Questo dolce al cucchiaio, inventato negli anni ’70 nel ristorante trevigiano “le Beccherie”, deve almeno parte del suo successo alla cremosità del suo ingrediente fondamentale: il mascarpone. Questo latticino ricco di grassi -fino al 50%-, chiamato anche mascherpone, è spalmabile, cremoso, dal sapore di panna, solo leggermente acidulo, e da consumarsi fresco perché facilmente deperibile. Originario della Lombardia veniva una volta prodotto artigianalmente solo nei mesi invernali, quando il freddo aiutava a ridurre il rischio di deterioramento del prodotto dovuto a ossidazioni e fermentazioni indesiderate durante la produzione e la breve conservazione. Il nome deriva dal termine dialettale lodigiano mascherpa, che significa “ricotta”, dato che la preparazione del mascarpone ricorda molto da vicino quella della più magra ricotta. Il mascarpone è il risultato della coagulazione acidotermica (quindi scaldando e acidificando) della crema di latte, comunemente detta panna. Contrariamente ad altri prodotti dove l’acidificazione è dovuta alla lenta produzione di acido lattico da parte di batteri, nel mascarpone e nella ricotta l’acidità aumenta aggiungendo un acido dopo aver riscaldato la panna. Solitamente si usa acido citrico, ma a volte sono impiegati anche altri acidi organici come l’acido acetico o l’acido tartarico. Nel passato artigianalmente si usava del succo di limone o dell’aceto per far avvenire la coagulazione. Struttura del latte e coagulazione Prima di illustrare il procedimento per produrre il mascarpone in casa volevo spiegare il meccanismo di coagulazione. Chi non è interessato ai dettagli tecnici può saltare alla sezione successiva (si vede che sto preparando il materiale per il corso di chimica fisica degli alimenti che terrò ai miei studenti di chimica il prossimo anno?   ) Nella preparazione di formaggi e latticini le proteine giocano un ruolo fondamentale. Queste molecole giganti, formate da una o più catene di amminoacidi legati insieme, quando sono immerse in acqua assumono una carica elettrica che dipende dal pH (acido o basico) della soluzione. Il valore di pH per cui la carica netta su una proteina è zero viene chiamato punto isoelettrico. Se le proteine sono cariche elettricamente tenderanno a respingersi e a rimanere lontane le une dalle altre, rendendo difficile la coagulazione. Se invece il pH si avvicina al punto isoelettrico le proteine possono avvicinarsi le une alle altre e rendere possibile, eventualmente, l’aggregazione di più proteine tra loro e innescare così la coagulazione. Le proteine del latte e della panna possono essere divise in due categorie: le caseine e le sieroproteine. Le caseine sono la maggioranza, non si sciolgono nel siero e opportunamente coagulate danno, insieme al grasso, struttura ai formaggi. Sono anche quelle che forniscono elasticità ai formaggi. Le proteine del siero invece sono solubili in acqua e spesso rimangono nel siero dopo la caseificazione. Non sono elastiche ma sono in grado di trattenere più umidità delle caseine. Le caseine sono presenti nel latte sotto forma di micelle, minuscoli corpuscoli composti di proteine e fosfato di calcio. Le micelle possiedono una carica negativa e quindi tendono a respingersi a vicenda. In presenza di acidi la repulsione tra le micelle si riduce e queste iniziano ad aggregarsi e a legarsi formando un reticolo tridimensionale. L’acidificazione del latte provoca anche lo scioglimento del fosfato di calcio insolubile presente nelle micelle, causando un rigonfiamento delle micelle che assorbendo acqua diventano più flessibili. Il latte fresco ha un pH leggermente acido, solitamente tra 6.5 e 6.7. Poiché il punto isoelettrico delle caseine è a pH più basso, attorno a 4.6-4.8, queste si respingono e rimangono sospese nel latte. Se però abbassiamo brutalmente il pH acidificando, ad esempio con del limone o dell’aceto, attorno a pH 5 circa le caseine possono aggregarsi e otteniamo il classico latte cagliato. Se il latte non ha subito trattamenti a temperature sufficientemente alte le sieroproteine non partecipano alla coagulazione e rimangono sospese nel liquido: il siero. Da qui possono essere recuperate ad esempio preparando la ricotta, su cui magari torneremo in un futuro articolo. Se invece il latte, o la panna, vengono scaldati a 80-90 °C le sieroproteine cominciano a denaturare, cambiando la loro struttura, srotolandosi parzialmente. Una volta denaturate, tutte o in parte, dopo l’acidificazione si possono associare alle micelle di caseina, legarsi tra loro e contribuire a formare un gel. Senza questo passaggio le proteine del siero rimarrebbero disciolte in acqua e non finirebbero nel nostro mascarpone. Poiché le proteine del siero (la beta-lattoglobulina ad esempio) hanno un punto isoelettrico più alto rispetto a quello delle caseine, è sufficiente una acidificazione più leggera per indurre la formazione del gel. In più le alte temperatura aumentano la mobilità molecolare e gli urti tra proteine, facilitando l’aggregazione. Quindi l’aggiunta di un acido al latte o alla panna calda causa una rapida precipitazione delle caseine e delle proteine del siero denaturate, e la formazione del gel a valori di pH più elevati rispetto all’aggiunta a latte freddo. Se siete arrivati sin qui senza sbadigliare ecco dunque la ricetta schematica per preparare il mascarpone: La ricetta Cercando in rete non ho trovato molte ricette ben documentate per produrre il mascarpone, insieme a qualche video su youtube di dubbia affidabilità e con misure poco accurate. Ho quindi cercato di assemblare un procedimento riproducibile e affidabile utilizzando le informazioni tecniche che vi ho esposto sopra, anche se probabilmente la ricetta è migliorabile. La prima cosa che ho fatto è andare al supermercato e leggere gli ingredienti delle confezioni di mascarpone in vendita delle varie marche. La percentuale di grassi varia dal 30% al 50%. I prodotti con meno grassi sono solitamente quelli di qualità inferiore, i “primo prezzo”, etc. Alcune aziende utilizzano solo panna nella produzione di mascarpone mentre altre una miscela di panna e latte. La cosa non deve stupire perché alla fine quello che conta è la percentuale di grassi della panna utilizzata nel procedimento. Nel nostro paese solitamente la panna fresca in vendita nei cartoncini ha una percentuale di grassi del 35%-36%, ma in altri paesi ne esistono più tipologie. A volte in cucina è utile vedere i prodotti “latte scremato, latte parzialmente scremato, latte intero, panna, mascarpone e burro” come un’unica famiglia dove varia la percentuale di grassi. Ecco perché le infinite diatribe gastronomiche del tipo “panna no, burro si, latte forse” sono a volte semplicemente stupide, specialmente quando si deve far evaporare parzialmente l’acqua e variare quindi i grassi presenti. Ma torniamo al mascarpone. In tutte le confezioni di mascarpone esaminate per la coagulazione è stato utilizzato l’acido citrico. Una volta a livello artigianale si usava il succo di limone o altri liquidi organici acidi. L’acido citrico puro per uso alimentare (è a volte indicato solamente con il suo codice di additivo: E330) è un solido bianco che viene comunemente venduto nei negozi di enologia. Io ho acquistato online un barattolo da 100 grammi per pochi euro. Lo potete acquistare anche in farmacia ma costerà un po’ di più Se non trovate l’acido citrico potete usare del succo di limone, ma sarebbe meglio usare l’acido citrico puro per due motivi: il controllo dell’acidità è più rigoroso, potendo misurare esattamente la quantità necessaria, mentre l’acidità di un limone può variare a causa di molti fattori. Secondariamente il succo di limone può lasciare vari sapori e odori secondari non desiderati (l’acido citrico è inodore e ha un sapore neutro … “acido”   non sa di limone) Poiché una percentuale troppo elevata di grassi può ostacolare la coagulazione delle proteine, per il primo esperimento (non sapendo che pesci pigliare) ho deciso di partire da una panna con circa il 27% di grassi. Ho mescolato 150 grammi di panna al 36% di grassi con 50 grammi di latte parzialmente scremato al 2% di grassi ottenendo (trascurando piccoli errori nei calcoli dovuti alle densità diverse di latte e panna) 200 grammi di panna con circa il 27% di grassi. Ho preparato una soluzione al 5%  in peso sciogliendo 5 grammi di acido citrico in 95 grammi di acqua (ce l’avete una bilancia che misura il grammi in cucina, vero?!?) A questo punto ho messo la panna al 27% di grassi in un pentolino e ho scaldato a fuoco basso fino ad arrivare a 85 °C (ce l’avete un termometro vero?!?)  e ho tenuto questa temperatura per 5 minuti (se anche sgarrate di uno o due gradi in più o in meno non cambia nulla). Durante questo tempo stiamo denaturando le sieroproteine che così avranno la possibilità di aggregarsi alle caseine. Spegnete il fuoco e aggiungete, mescolando, 5 millilitri della soluzione che avete preparato prima. Usate una siringa per misurare la quantità di liquido che vi serve. Se non avete l’acido citrico potete usare 5 ml di succo di limone filtrato. L’aggiunta dell’acido causa una rapida coagulazione delle proteine. A causa dell’elevato contenuto di grasso non si nota una cagliata come per la ricotta, ma solo un ispessimento della panna, dovuto alla formazione di piccolissimi grumi. Lasciate raffreddare una decina di minuti.  Versate in un colino con sopra un telo o un filtro di carta, sopra un recipiente per raccogliere il siero. Io uso la mia solita tazza.  Mettete in frigorifero e lasciate spurgare il siero per almeno 8 ore.  Ecco come si presenta dopo circa 12 ore passate nel frigorifero a spurgare il siero   Quando il mascarpone si stacca facilmente dal telo è pronto per essere trasferito in un contenitore e consumato.   Ed ecco il siero spurgato, di un colore giallino quasi trasparente  Oltre che preparare dessert e creme varie potete usarlo per molte preparazioni al posto della panna. Oppure semplicemente gustarlo con un po’ di zucchero e del cacao amaro spolverato sopra.  Io ne ho spalmato un po' su un biscotto del lagaccio e gnam   (sono come una droga   )  Ho in seguito ripetuto l’esperimento usando una miscela di 100 g di latte intero e 100 g di panna, e successivamente usando solo 200 g di panna senza diluirla con il latte.  Il mascarpone è venuto in tutti i casi con le seguenti rese, misurate dopo 24 ore di drenaggio panna/latte 100 g/100 g                        94 g       (42% di grassi) 150 g/50 g                          114 g     (48% di grassi) 200 g/0 g                            139 g     (51% di grassi) Alla luce di questi esperimenti casalinghi la conclusione provvisoria è che il mascarpone si può fare sia con una miscela panna/latte che con la sola panna. Se le percentuali riportate sopra, calcolate assumendo che tutto il grasso iniziale sia finito nel mascarpone, venissero confermate da prove ripetute (se provate a farle fatemi sapere) si potrebbe concludere che più è elevata la percentuale di panna utilizzata più alta la percentuale di grassi nel mascarpone finale, cosa a  me non immediatamente ovvia perché dipende dalla quantità di siero spurgato. In seguito ho preparato ancora del mascarpone,utilizzando solo panna per questioni di praticità, non avendo riscontrato una differenza organolettica tra i vari prodotti. Buon divertimento Dario Bressanini Una versione più breve di questo articolo è apparsa sulla rivista Le Scienze n.523. Nel numero di questo mese invece trovate un articolo sui regimi alimentari iperproteici dal titolo \"le calorie contano, non le proteine\". Avviso anche che Venerdì 20 aprile alle ore 10 sono a Oristano ospite degli studenti di biotecnologie a parlare di OGM p.s. un grazie a Benedetta per la foto del tiramisù" },
    { "title": "Cubici e trasparenti. Cristalli di sale (5)", "text": "Sin da bambino sono sempre stato affascinato dalla bellezza dei cristalli. Andavo spesso con mio padre a cercare minerali, martello e scalpello nella sacca, sempre con la speranza di trovare qualche bel pezzo. Altri cristalli invece li facevo io, con il piccolo chimico, e molto probabilmente quei bellissimi cristalli blu di solfato di rame che crescevo in solaio mentre andavo alle scuole elementari hanno avuto la loro importanza quando anni dopo decisi di diventare un chimico. Una cosa non riuscivo a capire da piccolo: era scritto in tutti i libri che il cloruro di sodio, il normale sale da cucina, cristallizzava in forma cubica con dei cristalli trasparenti. Io però non ero mai riuscito ad ottenerli, e il manualetto dentro al piccolo chimico non insegnava come farli. Eppure il sale era a buon mercato e facilmente disponibile mentre il solfato di rame (quello del piccolo chimico era finito da tempo) dovevo chiedere a mia madre di acquistarlo in farmacia o, come scoprii in seguito, al consorzio agrario. Possibile che non si potessero fare dei bei cristalli singoli di cloruro di sodio? La risposta venne solo durante gli anni dell'università, quando capii che per ottenere dei bei cristalli cubici singoli trasparenti l'evaporazione dell'acqua doveva essere estremamente lenta, altrimenti si creavano dei difetti nel reticolo cristallino che rendevano i cristalli bianchi, opachi e non cubici. Visto il mio rinnovato recente interesse per i cristalli di sale, in versione gourmet, (qui, qui, qui, qui le puntate precedenti), dopo i cristalli a piramide cava del sale di Maldon non potevo non riprovare ad ottenere dei bei cristalli trasparenti. Come ho detto il segreto è molto semplice: si parte dalla soluzione satura che abbiamo utilizzato anche le altre volte, la si mette in un recipiente che copriamo con una pellicola trasparente in cui è stato fatto un piccolo buco (il mio ha circa 5 mm di diametro ma confesso che l'ho fatto un po' a caso), in modo da avere una evaporazione molto lenta  Ora riponete il recipiente in un posto tranquillo a temperatura costante (io l'ho messo in cantina) e dimenticatelo per qualche mese. Dopo un bel po' di tempo troverete dei piccoli cristallini con il lato di uno o due millimetri sul fondo del recipiente. A me sono serviti tre mesi. Se avrete un po' di pazienza vedrete i piccolini crescere a poco a poco  Ed eccoli qui, in tutta la loro bellezza (e se non li trovate belli, beh, si vede che è solo una cosa da nerd   )  Non sono perfetti, come potete vedere, ma sono quanto di più vicino al cristallo di cloruro di sodio \"teorico\" che io sia mai riuscito ad ottenere. Il piccolo parallelepipedo e i due cubi incastonati uno nell'altro li trovo particolarmente belli. Leggendo degli articoli sulle forme cristalline del cloruro di sodio ho anche imparato che le forme che questo può assumere sono molteplici:  Le varie forme si ottengono variando sia la temperatura che la velocità di evaporazione. Ad esempio sono riuscito ad ottenere moltissimi cristalli aghiformi tenendo per una notte a 70  °C la soluzione satura in un recipiente di plastica con un coperchio appoggiato sopra senza chiuderlo completamente  Parleremo ancora del sale perché ci sono ancora tante cose interessanti da raccontare (e prima o poi mi toccherà anche smentire le varie leggende che circolano sul sale integrale, al pari delle leggende sullo zucchero di canna e su quello bianco) Per ora vi saluto. Se la mattina del 6 Maggio passate da Lodi, sappiate che tengo una conferenza al \"Festival dei comportamenti umani\"  . Dario Bressanini" },
    { "title": "L'agricoltura biologica non sfamerà il mondo", "text": "“Numerosi studi hanno sottolineato la necessità di cambiare profondamente il sistema di produzione di cibo a livello mondiale: l'agricoltura deve rispondere alla doppia sfida di nutrire una popolazione in crescita, con l'aumento della domanda per alimentazioni a base di carne e ricche di calorie, minimizzando allo stesso tempo l'impatto ambientale globale. L’agricoltura biologica -un sistema finalizzato alla produzione di cibo con il minimo danno agli ecosistemi, agli animali e agli esseri umani- viene spesso proposto come una soluzione. I critici tuttavia sostengono che l'agricoltura biologica può avere rese più basse e avrebbe quindi bisogno di più terra per produrre la stessa quantità di cibo delle aziende agricole tradizionali, causando una deforestazione e una perdita di biodiversità più ampia, pregiudicando così i benefici ambientali delle pratiche biologiche.” Così inizia un articolo appena pubblicato sulla prestigiosa rivista Nature, destinato sicuramente a riaccendere la mai sopita discussione, a livello mondiale, se l’agricoltura biologica sia davvero in grado di uscire dalla nicchia produttiva attuale, numeri alla mano, per diventare il metodo prevalente di coltivazione, anche in vista di un possibile continuo aumento del costo dei combustibili fossili. La discussione su questi temi è spesso molto accesa, con i “contendenti” di entrambi gli schieramenti spesso più interessati a mantenere una posizione di principio che ad accettare nuove evidenze scientifiche. Questo articolo interviene nel dibattito, il più delle volte troppo emotivo, cercando di analizzare in modo ampio e rigoroso, evitando toni accesi, l’argomento delle rese, alla luce del fatto che da qui al 2050 è prevista una richiesta doppia di cibo da parte della popolazione mondiale, che raggiungerà i 9 miliardi. E questa domanda deve essere soddisfatta senza distruggere altri habitat naturali come foreste, savane e praterie. In altre parole in questo campo la risorsa scarsa da conservare è la terra coltivabile, ancor prima di ogni considerazione sui combustibili fossili. In passato studi spesso contrastanti sulle prestazioni dell’agricoltura biologica hanno occupato i titoli dei giornali. In alcuni casi non si sono riscontrare differenze di rese tra i due sistemi agricoli, mentre in altri casi le produzioni biologiche arrivavano a produrre anche il 50% in meno. A prima vista appare difficile riconciliare questi due estremi. In realtà leggendo i vari articoli pubblicati si scopre che non c’è contraddizione perché gli studi non sono confrontabili tra loro, andando a misurare le rese di colture diverse: non si possono confrontare le pere con le mele, dice un vecchio adagio. L’articolo di Nature invece è una meta-analisi: una analisi statistica di tutti gli studi di qualità pubblicati in precedenza raggruppati come se fossero una unica mega-ricerca. È lo stesso tipo di approccio che tempo fa era stato utilizzato per capire se vi fossero differenze nutrizionali tra alimenti biologici e convenzionali (dando una risposta sostanzialmente negativa che generò molte polemiche). I risultati in sintesi: le rese per ettaro dell’agricoltura biologica sono solitamente più basse di quelle dell’agricoltura convenzionale, ma dipendono molto dal tipo di coltura e dalle condizioni ambientali. Se per i legumi le rese sono solo il 5% inferiori, per alcuni cereali si arriva anche al 34% in meno. Globalmente le produzioni biologiche producono il 25% in meno. A parlare di rese per ettaro ad un pubblico occidentale si rischia sempre di essere trattati con sufficienza e sorrisini, data l’abbondanza e lo spreco sulle nostre tavole, a causa di una mancanza di prospettiva di cosa sia la produzione agricola attuale nei paesi poveri e in via di sviluppo, con le sue rese mediamente molto inferiori. Ecco perché gli autori chiariscono subito che In altre parole, sembrano dire gli autori, non è possibile svicolare dalla questione delle rese se si propone l’agricoltura biologica come modello da diffondere ovunque nel mondo e si vuole impedire una perdita di biodiversità causata da un aumento delle superfici coltivate. E non basta neanche sottolineare che oggi si spreca moltissimo cibo nei paesi industrializzati perché l’aumento di popolazione avviene proprio dove le rese sono attualmente più basse, dove semmai il cibo viene perso direttamente sul campo e nelle fasi di trasporto, non certo nel frigorifero di casa. Che le lenticchie vengano coltivate biologicamente oppure in modo convenzionale alla fine fa poca differenza a livello globale, mentre ne farebbe molta nel caso del frumento, che fa la parte del leone del cibo consumato nel mondo. In particolare, se le rese medie per la frutta biologica sono solamente il 3% in meno di quella convenzionale, e l’11% in meno per i semi oleosi, i cereali e gli ortaggi bio hanno una riduzione media di rese del 26% e 33% rispettivamente. I ricercatori ritengono che almeno in parte questi cali di rese si possano spiegare con una minore disponibilità di azoto e di fosforo, specialmente in alcuni tipi di terreni. In particolare, nota l’articolo, spesso le coltivazioni biologiche paiono non ricevere abbastanza fosforo da rimpiazzare quello perso con il raccolto, anche se sono necessarie altre ricerche per confermare queste ipotesi.  In alcuni casi, e questa è una buona notizia, le rese dei sistemi di produzioni biologica hanno spazio per migliorare utilizzando le migliori pratiche agricole conosciute, sino ad avvicinarsi alle rese dell’agricoltura convenzionale (13% in meno) Distinguendo i paesi con agricoltura avanzata da quelli poveri e in via di sviluppo i ricercatori trovano che nei paesi industrializzati l’agricoltura biologica rende il 20% in meno, mentre nei paesi poveri e in via di sviluppo le rese sono ridotte addirittura del 43%. Il motivo di una così grande differenza di rendimento nei paesi non industrializzati, spiega l’articolo, è dovuto al fatto che negli studi considerati nella meta-analisi le rese dell’agricoltura convenzionale erano spesso relative a coltivazioni irrigate o in stazioni sperimentali di ricerca e quindi molto più alte della media. Nei pochi casi in cui il confronto tra le due tipologie di coltivazioni è stato fatto in condizioni “tipiche” di un luogo, le rese non avevano differenze statisticamente significative (tra l’8% e il 13% in meno), ed erano basse entrambe.  Risultati simili sono stati trovati anche in un altro studio pubblicato di recente, The crop yield gap between organic and conventional agricolture ( Agricultural Systems, Volume 108, April 2012, Pages 1–9) dove le rese della produzione biologica sono state stimate mediamente il 20% inferiori rispetto all'agricoltura convenzionale. Concludono gli autori: Chi “crede” nel biologico forse rimarrà deluso dai risultati dell’analisi, che suggeriscono si possa utilizzare efficacemente in alcuni casi ma non in altri, e che se esteso, come viene spesso auspicato da alcuni, in modo generalizzato avrebbe un impatto sull’ambiente e sulla biodiversità negativo e contrario proprio alla filosofia stessa dell’agricoltura biologica, vista la terra in più necessaria per la coltivazione soprattutto dei cereali e degli ortaggi. Analogamente visti i risultati gli agricoltori convenzionali possono non vedere il motivo nell’abbandonare fertilizzanti e fitofarmaci di sintesi. Le conclusioni dell’articolo però suggeriscono che, invece di continuare un dibattito ormai cristallizzato, ideologico e molto emotivo, si cerchino soluzioni ibride e si giudichi caso per caso quale sistema può essere utilizzato al meglio, sia dal punto di vista delle rese che dell’impatto ambientale, senza preclusioni ideologiche. Insomma, l’agricoltura biologica non sfamerà il mondo, ma ci sono situazioni in cui le produzioni sono analoghe all’agricoltura convenzionale. È quindi necessario valutare caso per caso. Se la produzione di fragole biologiche o di lenticchie non risente di cali sostanziali di rese, lo stesso non si può dire per i cereali come il frumento che, allo stato attuale, sarebbe impensabile coltivare nelle quantità necessarie senza fare ricorso ai fertilizzanti di sintesi. In futuro, se il dibattito uscirà dalle secche su cui si è arenato, si dovrà cercare, caso per caso, quale soluzione tecnologica, senza preclusioni ideologiche, sia la più adatta per bilanciare le varie esigenze: economiche, sanitarie, sociali ed ambientali della produzione di cibo. Dario Bressanini Bibliografia  Comparing the yields of organic and conventional agricultureNature (2012) doi:10.1038/nature11069Verena Seufert, Navin Ramankutty &amp; Jonathan A. Foley Organic farming is rarely enoughConventional agriculture gives higher yields under most conditions.Natasha GilbertNature doi:10.1038/nature.2012.10519 The crop yield gap between organic and conventional agricoltureAgricultural Systems, Volume 108, April 2012, Pages 1–9Tomek de Ponti , Bert Rijk , Martin K. van Ittersum, http://dx.doi.org/10.1016/j.agsy.2011.12..." },
    { "title": "Di cibi acidi, alcalini, e meringhe colorate", "text": "Si sente spesso parlare di acidità dei cibi, ma che cosa è esattamente l'acidità? Per un chimico l'acidità misura la concentrazione di ioni idrogeno (atomi di idrogeno che hanno perso un elettrone) presenti. Per darne una misura numerica si usa la scala pH che assume solitamente valori tra 0 e 14. Una sostanza che ha pH=7 si dice neutra. L'acqua pura a 25 °C è neutra. Più il valore di pH è basso più la sostanza è acida. Un succo di arancia può avere un pH di 3,5-4,5. Un succo di limone è più acido, attorno a 2,4 e infatti lo sentiamo più \"aspro\" al palato. Attenzione però che non sempre riusciamo a percepire gli acidi al gusto: per misurare l'acidità di un olio extravergine di olive ad esempio è necessaria una strumentazione apposita perché gli acidi liberi dell'olio non riusciamo a sentirli in bocca. Tra pH 7 e pH 14 siamo nel regno delle sostanze basiche o alcaline. L'ammoniaca è basica, così come la soda caustica, il bicarbonato e solitamente anche i saponi. I succhi gastrici del nostro stomaco contengono acido cloridrico, e hanno solitamente un pH più basso dei cibi che ingeriamo. Veniamo quindi al cibo: che pH hanno solitamente gli alimenti? Sapevate che sono quasi tutti acidi? E che i cibi alcalini si contano sulle dita di una mano (almeno tra quello che conosco io)? Vi riporto una tabella, presa dalla FDA, (la Food and Drug Administration USA) che riporta il pH di molti alimenti:  Le antocianine come coloranti indicatori Esistono alcune sostanze, chiamate \"indicatori\" che cambiano colore a seconda del pH. Le antocianine che abbiamo estratto la volta scorsa rientrano in questa categoria. Vedete come mettendo qualche goccia in un bicchiere d'acqua e aggiungendo sostanze acide o alcaline otteniamo colori diversi?  In precedenza avevo provato a colorare, con queste antocianine, della pasta  ma il risultato non mi aveva soddisfatto (e poi per colorare la pasta di rosso/viola non vale la pena prendersi la briga di estrarre il colorante dalle carote viola). Volevo colorare qualche alimento di blu, il colore che queste antocianine assumono a pH alcalini ma non troppo. Il blu è un colore inusuale nei cibi. Scorrendo la tabella del pH si vede che quasi tutti gli alimenti sono acidi. Ne esiste uno però, l'unico, che raggiunge pH=9: l'albume. Potevo usare il colorante estratto dalle carote viola per colorare le meringhe di blu! Perché fare le meringhe blu? Ma perché è divertente no? Sulle meringhe scientifiche sapete tutto (non usare il sale, niente residui di tuorlo, etc...) quindi non mi dilungo. Rispetto alla ricetta standard NON ho aggiunto acidi (succo di limone o cremor di tartaro) proprio perchè non volevo alterare il pH dell'albume, anche se probabilmente l'avrei modificato solo pochissimo. Ho montato un albume come al solito  Ho aggiunto qualche goccia di estratto di carota viola  E dopo aver mescolato la meringa è azzurrina  Se ora proviamo pian piano ad acidificare con qualche goccia di succo di limone, il colore passa pian piano al rosa  Per ottenere meringhe rosa la cosa migliore però sarebbe stata quella di aggiungere il limone durante la lavorazione, perché mescolando ora il succo di limone rischiamo di sgonfiare un po' l'albume montato e di non incorporare bene il liquido, con conseguente perdita in cottura. Comunque, ecco qua un po' di meringhe \"indicatrici\", con diverse aggiunte di limone, pronte su della carta da forno per essere infornate (i soliti 80 °C. Ho notato che in cottura il pH si alzava un poco)  Ed ecco il risultato multicolore   Carine vero?  Ricordate che le meringhe odiano l'umidità per cui tenetele all'asciutto. Il contenitore migliore è un sacchetto di plastica con la chiusura a zip (molto meglio del vecchio consiglio di usare una scatola di latta, prima che inventassero la plastica   )  Probabilmente ne avrete fin sopra i capelli delle carote viola   per cui penso proprio che per un po' non ne parleremo. Mi piacerebbe prima o poi parlare invece delle patate viola, ma per ora le ho trovate solo già fritte in un sacchetto di patatine  A presto Dario Bressanini" },
    { "title": "Superfiltrare con l'Agar", "text": "Chi mi segue da tempo si ricorderà di quando più di tre anni fa ho spiegato come filtrare (\"chiarificare\" nel gergo culinario) liquidi apparentemente impossibili da rendere limpidi. Vi ricordate il succo di pompelmo?  E il succo di pomodoro che dopo la filtrazione rimane con tutto il suo aroma intatto ma non più rosso?  Potete provare a fare della pasta al pomodoro... in bianco Il procedimento sfruttava le proprietà della gelatina, aggiunta al liquido da filtrare in quantità minime, seguito da un congelamento e un successivo scongelamento della miscela. Il difetto principale di questo metodo è la lentezza con cui si ottiene il liquido limpido: possono servire anche 24 o 48 ore o più. E questo perchè il reticolo formato dalla gelatina è molto fitto. In molte ricette la gelatina, o la pectina, può essere sostituita con l'Agar, un gelificante vegetale di cui abbiamo già parlato. Non stupisce quindi che l'Agar si possa utilizzare anche per il procedimento di filtrazione descritto in passato (così anche i vegetariani possono fare esperimenti   ). Le dosi da usare sono più basse rispetto a quelle della gelatina: per ogni litro di liquido si usano da 0.5 g a 2 g di agar. Volevo filtrare del succo di fragole. Ho preso 500 grammi di fragole fresche  Le ho frullate  Vi ricordo che l'Agar va disciolto in acqua e portato a ebollizione prima di utilizzarlo.   Poichè vogliamo mantenere l'aroma fresco delle fragole, che si perderebbe facendo bollire tutto, ho sciolto 0.5 grammi di agar in 50 grammi di acqua e portato all'ebollizione. Quando l'acqua si è intiepidita l'ho aggiunta al frullato di fragole, mescolando bene.  A questo punto, come per la gelatina, si deve congelare. Io per abbreviare ulteriormente i tempi ho messo il tutto nell'abbattitore (un apparecchio che raffredda a -20 °C molto velocemente)  Una volta congelata la miscela viene messa su un filtro a scongelare pian piano in frigorifero.   Il processo di congelamento e successivo scongelamento produce l'effetto chiamato sineresi. In pratica il gel viene danneggiato e si formano dei \"microtunnel\" all'interno da cui comincia a fuoriuscire l'acqua, non più trattenuta dall'Agar. Insieme all'acqua escono anche le piccole molecole aromatiche, mentre fibre e molecole molto grosse rimangono intrappolate nel gel.  Il gocciolamento è relativamente più veloce che non utilizzando la gelatina. Nel mio caso sono servite circa 8 ore per recuperare tutto il liquido. Ed ecco una parte del liquido, quasi perfettamente trasparente, con un profumo fortissimo di fragola.  Il liquido è pronto per essere utilizzato, ad esempio per fare un cioccolato chantilly alla fragola, per preparare un liquore, un cocktail o quello che volete. Io però l'ho utilizzato in altro modo, come vedremo fra un po' Alla prossima, e se vi è piaciuto, condividetelo Dario Bressanini p.s. per chi è interessato il 5 dicembre alle ore 18:00 a Varese terrò una conferenza (non gastronomica) sulla chimica in cucina al Collegio De Filippi." },
    { "title": "Francesco Sala, l'eretico degli OGM italiani", "text": "Ci sono post che uno non vorrebbe mai scrivere. Questo è uno di quelli. Francesco Sala ci ha lasciati. Un grande genetista e uno dei padri delle biotecnologie agrarie italiane (uccise suo malgrado nella culla). Uno scienziato che ha osato dire quello che pubblicamente nessuno osa dire: le biotecnologie italiane potrebbero essere di aiuto ai prodotti tipici italiani. In certi ambienti che si considerano progressisti sono tutti pronti a riempirsi la bocca di \"multinazionali\", \"brevetti\", \"profitti\", \"monocolture\", \"paradigmi\". Tutti che parlano della soia (quella OGM non è neanche coltivabile nella UE e quella normale la importiamo quasi tutta), anche se magari non saprebbero riconoscerla in un Sushi bar. Nessuno che parli mai di questi scienziati pubblici italiani che hanno cercato di lavorare per l'Italia senza cercare le luci dei riflettori. Un paradosso tipicamente italiano: Sala era molto più conosciuto in Cina, dove è riuscito a vedere i suoi pioppi Bt coltivati, che non in Italia, dove ad esempio la fondazione Barilla per parlare di OGM chiama la non-scienziata Vandana Shiva, che continua imperterrita a dire la sua tiritera. Mediaticamente evidentemente rende molto di più (ma lasciamo perdere che mi viene il mal di fegato). Altri in queste ore hanno parlato di Sala: Anna Meldolesi, Marco Cattaneo, Roberto Defez. Io mi voglio unire al ricordo mostrandovi un brano, mio e di Antonio Pascale, dove ricordiamo la \"sua\" mela della valle d'Aosta (attorno all'ottavo minuto. Purtroppo l'audio non è dei migliori).  A presto  Dario Bressanini p.s. se qualcuno mi aiuta a migliorare l'audio gliene sarei molto grato" },
    { "title": "Azoto liquido a Genova", "text": "Ogni tanto alle mie conferenze c'è qualcuno, spesso un cuoco o un ristoratore, che mi chiede lumi sul divieto di utilizzare l'azoto liquido. Si ricordano evidentemente di quella serie di pessimi servizi di Striscia la Notizia, culminati con la messinscena ad uso televisivo del sottosegretario Francesca Martini che firma davanti alle telecamere una ordinanza per vietare l'uso dell'azoto liquido e di una serie di sostanze utilizzate dai cosiddetti \"cuochi molecolari\". Dico messinscena perchè le ordinanze le firma il Ministro, e infatti la data in calce alla famigerata ordinanza, come abbiamo visto dalla Gazzetta Ufficiale, è successiva alla trasmissione ed era a firma del Ministro Fazio, non della Martini. Avevo già fatto notare come in realtà quell'ordinanza non vietasse praticamente nulla di quello che si prefiggeva e che tutto il can can montato da Max Laudadio e Striscia la Notizia fosse una farsa mediatica scientificamente scadente (per dire, si vietavano le sostanze gassose mentre l'azoto liquido è ovviamente un liquido e non un gas!). In  ogni caso l'ordinanza era come la mozzarella: con una data di scadenza. Era il gennaio 2010. Durava un anno e poi si doveva gettare nel bidone dell'immondizia. E così è stato. Dall'inizio del 2011 non ha più valore. Me ne sono ricordato quando a ottobre al Festival della Scienza di Genova ho partecipato, da spettatore, ai vari laboratori di Scienza in Cucina.  Se non siete mai stati ad uno dei vari festival della scienza vi consiglio vivamente di andarci, e di portarci figli o nipoti se li avete.  Festival scientifici e musei interattivi sono ormai numerosi in giro per l'Italia, e riscuotono molto successo in città grandi e piccole, a parte la scandalosa eccezione di Milano che nonostante la presenza di due grandissimi musei scientifici, di un planetario, di innumerevoli università e centri di ricerca scientifici, pubblici e privati, non si è mai preoccupata di promuovere questo tipo di grandi manifestazioni, utili anche per diffondere la cultura scientifica, cosa di cui si sente un enorme bisogno. Nei laboratori, con i bravissimi animatori, si fanno molti esperimenti. Alcuni più ludico-gastronomici, altri più chimici, come questa analisi degli zuccheri riducenti con il reattivo di Benedict (magari una volta ci faccio un post)  Probabilmente i laboratori più apprezzati dai bambini sono quelli che mostrano le varie proprietà dell'azoto liquido. Laboratori a cui sicuramente Max Laudadio e Francesca Martini non hanno mai partecipato   . I bimbi si divertono molto a vedere come l'azoto, da solo, riesca a gonfiare un palloncino o a far suonare un flauto.  E quando gli animatori immergono un palloncino pieno d'acqua nell'azoto liquido, ad una temperatura di -196 °C   tutti i bambini sono molto curiosi di scoprire cosa è successo all'acqua contenuta  Ma è quando gli animatori spiegano che con l'azoto liquido si può fare anche un gelato istantaneo buonissimo che i bambini osservano rapiti la veloce e scenografica trasformazione  E dopo un minuto ecco il gelato pronto per essere assaggiato (inutile dire che c'è chi si mette in fila più volte   )  Quindi, no, non è vietato utilizzare l'azoto liquido Certo richiede una certa attenzione nel maneggiarlo, altrimenti si rischia di farsi male, ma anche una pentola piena di olio bollente richiede cautela (se non di più) Ne approfitto per ringraziare pubblicamente il lettore Pape che a Genova mi ha fatto dono di una simpaticissima caricatura  Alla prossima Dario Bressanini" },
    { "title": "Carote biodiverse", "text": "Da qualche tempo sul mercato italiano sono disponibili, accanto alle familiari carote arancioni, anche quelle colorate di viola intenso, quasi nero. Stupirà forse molti apprendere che il viola è in realtà il colore originario delle carote diffuse in Europa a partire dal 1100 e che la carota arancione è stata sviluppata nei Paesi Bassi solo nel 17° secolo. Botanica La famiglia botanica delle Apiaceae (una volta denominata Umbelliferae) comprende più di 3000 specie diverse. Un buon numero di queste ha trovato un uso in cucina come verdure o spezie: coriandolo, cumino, finocchio, sedano, prezzemolo. La più coltivata però è la carota. Sia la carota selvatica che quella coltivata appartengono alla specie Daucus carota. A causa della grande variabilità all’interno della specie vengono classificate diverse sottospecie, basandosi sul tipo di infiorescenza, sul frutto o su altre caratteristiche. La carota selvatica (Daucus carota ssp. carota) è ampiamente diffusa  dalla costa atlantica fino alla Cina, ha una radice bianca, sottile, dura e amara, non troppo appetibile e decisamente poco commestibile. La carota domestica (Daucus carota ssp. sativus) è una pianta biennale la cui radice si accresce sotto terra durante il primo anno, immagazzinando una gran quantità di carboidrati necessari alla pianta per la fioritura l’anno successivo. L’uso delle carote selvatiche nell’antichità Uno dei problemi del tracciare una storia della carota nell’antichità è la confusione che esisteva in passato tra questa specie e una diversa ma somigliante: la Pastinaca sativa, chiamata a volte carota bianca o semplicemente carota dagli antichi Romani (qui a destra). I semi di carota, selvatica o semidomesticata, venivano sicuramente usati per scopi medicinali nell’area mediterranea sin dal tempo dei Romani. Gli usi erano diversi: da diuretici ad abortivi o, addirittura, afrodisiaci. Plinio il vecchio (23-79 BC) descrive quattro tipi di carote selvatiche (anche se non tutte sono classificate botanicamente come carote al giorno d’oggi). Galeno, nel secondo secolo, distingue correttamente le carote dalle pastinache, e menziona esplicitamente coltivazioni di carote a scopo medicinale. Se i Romani mangiassero le carote, e quali, è questione ancora dibattuta. Sicuramente non conoscevano ancora la nostra carota moderna, dolce e croccante, perché introdotta in Europa mille anni più tardi. A Ostia antica, nella taverna, vi è un dipinto con quella che sembra una carota o una pastinaca. Apicio, autore del De re coquinaria, il più importante manuale di cucina dell’antica Roma, compilato attorno al 230 d.C. nella parte dedicate alle verdure consiglia tre preparazioni a base di carote o pastinache: fritte e servite con una salsa di vino, condite con sale, olio e aceto oppure lessate, tagliate a pezzetti e insaporite con una salsa di cumino e olio. 1. Carotae frictae oenogaro inferuntar.2. ALITER CAROTAS.Sale, oleo puro et aceto.3. ALITER.Carotas elixatas concisas in cuminato oleo modico coques et inferes. Cuminatum conchilorum facies. 1. Si servono fritte con salsa al vino2. Carote in atro modo: condite con olio puro e aceto.3. Altro modo: lessale e tagliale in salsa di cumino con poco olio e servi. Dai colore alla salsa. Arrivano le carote viola e gialle Le carote moderne vennero domesticate e coltivate per la prima volta in Afghanistan circa 5000 anni fa. Mentre le carote selvatiche sono bianche o al più giallo pallido, le prime carote coltivate in quella regione erano viola o gialle. Verso la fine del medioevo le carote gialle e viola furono introdotte nel bacino del mediterraneo dagli arabi. Arrivarono in Spagna nel 12° secolo, in Italia nel 13°, in Francia, Germania e Paesi Bassi nel 14° e in Gran Bretagna nel 15° secolo. Pare che la varietà viola avesse un sapore migliore di quella gialla. Tuttavia il loro brodo scuro, dovuto alle antocianine, non era molto apprezzato, colorando qualsiasi cosa con cui venisse a contatto. Nel celebre testo di Maestro Martino da Como “Libro de arte coquinaria”, composto attorno al 1460 e uno dei primi ricettari di cucina scritti in volgare, troviamo una ricetta di pastinache fritte Le carote invece compaiono solo in una ricetta per dare un colore pavonazo (viola) alla gelatina, confermando così che all’epoca le carote erano di quel colore La carota viola era la più diffusa nel 16° secolo ma a poco a poco il suo uso declinò in Europa e venne usata solo come cibo animale. Nel 17° secolo era quasi sparita e il suo posto era stato preso dalla carota gialla che a sua volta perse importanza con l’avvento della carote arancione, che ora domina il mercato occidentale. Di grande aiuto nello studio della storia della carota in Europa sono stati i dipinti: dal 16° secolo i pittori olandesi e spagnoli dipingono spesso scene ambientate nei mercati. Nei dipinti di Pieter Aertsen e Nicolaes Maes appaiono carote viola e gialle. Le carote arancioni compaiono solo nel 17° secolo nei dipinti ad olio dei pittori olandesi e questo farebbero pensare che l’origine di queste sia da cercare in Olanda, forse come selezione di carote gialle dal colore più intenso o con l’apparizione di una mutazione genetica di colore arancio. Fatto sta che queste carote divennero subito popolarissime e in breve tempo divennero quasi le uniche ad essere mangiate in Europa. Oggi Oggi nei paesi occidentali quasi nessuno mangia carote che non siano arancioni. In passato qualcuno ha già provato a reintrodurre le carote “originarie”, ma con scarso successo. Nel 2002 il tentativo della catena di supermercati britannica Sainsbury’s è fallito. Le carote diverse dall’ormai familiare arancione vengono viste da molte persone con sospetto, “innaturali”. Io ho trovato delle carote viola molto scure (non a caso chiamate “carote nere”) all’Esselunga.  L’interno è di un bel viola intenso.  Le ho acquistate principalmente per farci degli esperimenti (che vi mostrerò prossimamente) e le rimanenti le ho semplicemente fatte in padella con burro e parmigiano, dopo una passata al microonde per ammorbidirle (come faccio spesso con molte verdure).  Se volete delle ricette più sofisticate potete andare sul blog di Barbara Torresan, alias Chez-babs, con cui ho “sincronizzato” questo post, che oggi parla proprio delle carote viola. Se qualche altro blog si vuole cimentare con le carote viola (chissà come viene una torta di carote viola   ) sarò ben lieto di aggiungere qui i link. Non mi resta che salutarvi. Se non volete aspettare un prossimo post sulla storia delle carote arancioni (e molto altro) vi posso consigliare di fare un giro sul carrot museum. Alla prossima Dario Bressanini Link aggiunti http://www.ilpastonudo.it/minestre-e-zuppe/minestra-di-quinoa-e-carote-viola/http://www.ilpastonudo.it/minestre-e-zuppe/vellutata-di-carote-viola-e-mele/http://www.ilpastonudo.it/verdure/carote-arrostite-al-timo/http://www.ilpastonudo.it/dolci/torta-impeccabile-di-carote-e-zenzero/ http://lafucinaculinaria.blogspot.com/2011/12/tortine-di-carote-nere-e-cannella.html http://www.chez-babs.com/2011/12/zuppina-leggera-carota-viola-alla.html#comment-form" },
    { "title": "Chiamate Striscia la Notizia! I piccoli cuochi molecolari!", "text": "Vi ricordate del “pericolo Texturas” ? Era il 2009 quando la popolare trasmissione TV “Striscia la Notizia”, con una serie di servizi scientificamente scadenti e mescolando aspetti di sicurezza alimentare con cose che non c’entravano nulla arrivò persino a coinvolgere i NAS che sequestrarono in tutta Italia varie confezioni di “additivi chimici”, alcuni della linea Texturas di Ferran Adrià. Culminò con la buffonata mediatica di un sottosegretario (l’onorevole Francesca Martini) che in TV nell’ora di massimo ascolto fece finta di firmare un’ordinanza per vietare “i pericolosi additivi chimici” usati dai “cuochi molecolari”, novelli avvelenatori. Alla fine il sequestro dei NAS riguardò poche centinaia di confezioni in tutta Italia, e per una banale questione di etichetta non conforme, non perché fossero “pericolosi” visto che, come abbiamo detto mille volte all’epoca, sono tutti prodotti regolarmente autorizzati all’uso alimentare nella UE. E la firma dell’ordinanza in TV era una messinscena, perché l’ordinanza contro la “cucina molecolare” fu firmata (questa volta davvero) dal Ministro Fazio solo molti giorni dopo. Ma queste sono sottigliezze che in TV non passano. L’importante è presentarsi come paladini del cittadino. E fare audience ovviamente. È bene ricordare cosa è successo in seguito. Massimo Bottura, lo Chef modenese dell’Osteria Francescana “massacrato” mediaticamente proprio dal primo servizio di Striscia la Notizia perché usava dell’innocua lecitina di soia nei suoi piatti, proprio poche settimane fa si è guadagnato la terza stella Michelin, uno dei riconoscimenti per meriti gastronomici più grandi che un cuoco possa ricevere. E il “bollito non bollito” con l’aria di prezzemolo fatta con la lecitina continua ad essere un grande piatto. I vari addensanti, gelificanti ed emulsionanti utilizzati ormai da vari Chef in tutto il mondo (ma stupidamente criminalizzati in Italia a causa di quei servizi), dopo un primo periodo di confusione e fermo necessario per capire esattamente che cosa avesse vietato di preciso l’ordinanza del Ministero della Salute, hanno continuato ad essere utilizzati, perché come avevo facilmente previsto in realtà l’ordinanza non li toccava. L’ordinanza in ogni caso durava un anno e quindi nel frattempo è scaduta, come una mozzarella. E i suoi eventuali effetti, come ho già ricordato parlando dell’azoto liquido, sono svaniti. Nel frattempo per questa cosa abbiamo anche fatto una brutta figura internazionale sulla rivista Nature. Tutto come prima quindi. E i famosi “pericoli per un uso improprio” dei vari prodotti? Nell’industria alimentare questi prodotti sono ampiamente utilizzati (guarda caso Striscia non è andata a rompere le scatole agli sponsor produttori di merendine e dessert preconfezionati) ma, si argomentava, loro hanno professionalità specifiche e sono in grado di capire quello che fanno. Il “povero” cuoco che cosa ne sa invece? Questo nel 2010. Ora siamo nel 2011. A quanto pare quello che i cuochi non erano in grado di fare un anno fa ora è alla portata anche di bambini di 8 anni, supervisionati da un adulto (non pare necessario che lavori in una industria alimentare   ) Un amico come regalo di Natale mi ha regalato questo “Laboratorio di cucina”, dagli 8 anni in su.  E cosa contiene questa scatola, tra le altre cose? Alcuni dei prodotti tanto indigesti a Max Laudadio e soci:  Oltre all’Agar (di cui abbiamo parlato qui e qui) contiene due prodotti per “sferificare”, gli analoghi dei prodotti professionali Texturas  L’unica differenza è che invece del gluconolattato di calcio, per formare la pellicola del finto caviale la confezione giocattolo ha il lattato di calcio. Incredibile! I pericolosi “Texturas” in mano ai bambini! I cuochi no ma i bambini sì. Avvisate Striscia e  chiamate i NAS! Chissà come mai ho il sospetto che non vedremo mai un servizio in prima serata di Striscia contro la Clementoni, produttrice di quella scatola e di molte altre Questo, più di mille parole, illustra l’evanescenza scientifica di quei servizi. E la chiamano informazione… Tra parentesi, l’ossessione verso gli additivi di Striscia la Notizia pare continui (e non hanno ancora capito che non esistono gli “additivi chimici” ma solo gli “additivi alimentari”). Ora pare dirigersi verso i cosiddetti “miglioratori” delle farine: sostanze utilizzate per migliorare, tra le altre cose, le caratteristiche delle farine da panificazione. Tra l’altro ancora una volta nella lista c’è la lecitina. A quanto pare una vera e propria fissazione!   . E come un copione già visto, si mescolano aspetti sanitari con altri aspetti, quali la qualità delle farine utilizzate o l’abuso del consumo di carboidrati, in un gran minestrone in cui il consumatore fatica a raccapezzarsi. E ancora una volta l’inchiesta non è diretta verso le industrie alimentari che usano le stesse sostanze (ad esempio i mono e digliceridi degli acidi grassi, usati come emulsionanti in moltissimi prodotti) ma verso i panificatori. Lasciatemi indovinare: nelle industrie sanno quello che fanno mentre i panificatori non è detto! Chissà se Clementoni produce la scatola del piccolo panificatore!   Altrimenti è un suggerimento per produrla il prossimo Natale, sperando di non vedere l’attuale sottosegretario firmare un’ordinanza in TV contro gli “additivi chimici del pane” (tra additivi e coadiuvanti c’è anche della pericolosissima vitamina C, sappiatelo) . È giusto informare i consumatori, ma non facendo di tutt’erba un fascio. Tornando a noi, ora posso svelare in che modo ho utilizzato il succo filtrato di fragola preparato qualche tempo fa.  Invece delle “perle di lampone”, come suggerito dalla scatola  ho sferificato il mio succo di fragola.  Mi sono però divertito di più a produrre degli “spaghetti di fragola”, sempre con la stessa tecnica, che ho usato come decorazione di una coppetta di gelato fiordilatte (prodotto molto probabilmente con mono e digliceridi degli acidi grassi)  ehi, sono un chimico, non un food stylist e neppure un fotografo (\"e si vede\", direte   ) Ed ecco dei bambini, al festival della Scienza di Genova, che osservano la produzione di “caviale di menta” di un animatore che travia le loro giovani menti con la pericolosa \"cucina molecolare\", sempre usando l'alginato di sodio.   Per chiudere mi sembra adatto a questo post un vecchio brano di Enzo Jannacci intitolato “La televisiun”  Alla prossima, e come al solito, se volete, condividete questo post. Dario Bressanini P.s. A Gennaio, passate le feste, pubblicherò la seconda parte dell’articolo sulle carote viola. Questa volta mi concentrerò sul pigmento. Se qualche blogger vuole “sincronizzarsi” con me per pubblicare lo stesso giorno e condividere i link non ha che da preparare un post in cui ha usato le carote viola o meglio l’estratto (facendo un brodo di striscioline di carota si estrae un sacco di colorante se non volete usare l’alcol) per colorare un piatto di viola. Sappiate che ci ho provato con la polenta, usando il brodo, e il colore risultante era orribile    Con il risotto è andata meglio. Considerate anche che il colore cambia con il pH quindi aceto o limone lo fanno diventare rosso. Il bicarbonato blu. Avviserò della data esatta di pubblicazione qui, in un prossimo post, e su Facebook, nella pagina di Scienze in Cucina dove metteremo a punto i dettagli. Tenetela controllata." },
    { "title": "Zeitgeist in cucina 2011", "text": " Come l'anno scorso, seguendo Google, eccovi Zeitgeist in cucina 2011: uno sguardo su quanto è successo su questo blog nel 2011. Nel 2011 le pagine di questo blog sono state visitate più di un milione e mezzo di volte. 10.000 persone lo seguono con i feed RSS. La classifica degli articoli più gettonati durante quest’anno vede primeggiare un grande classico del 2007: “Il segreto di una buona bistecca (ma non solo) si chiama Maillard” letto circa 35.000 volte. Tra il 27 e il 30 ottobre si è registrato misteriosamente un picco di visite su questo articolo. Anche al secondo e al terzo posto ci sono “vecchi” articoli: rispettivamente il pezzo sul bicarbonato e quello sulle meringhe scientifiche. Il primo articolo del 2011 nella top ten è quello sull’omeopatia. All’ottavo, nono e decimo posto troviamo il tonno, la mortadella “zero chimica”, e “biodinamica®:- cominciamo da Rudolf Steiner”. La maggioranza dei lettori (il 90%) legge questo blog dall’Italia. Il secondo paese per accessi è la Svizzera, soprattutto dai cantoni di lingua tedesca. Seguono la Germania e gli Stati Uniti. A parte la Groenlandia e qualche stato centrafricano questo blog ha ricevuto clic da tutto il mondo, persino da Tonga e Vanuatu. Inaspettatamente il Laos è al 25° posto con più di 500 accessi, precedendo vari paesi europei come la Slovenia o l’Ungheria. Circa metà degli arrivi su queste pagine provengono dai motori di ricerca e Google fa la parte del leone. Bing al confronto ne ha circa un centesimo. Incredibilmente esistono ancora e vengono usati da qualcuno vecchi motori di ricerca come Altavista (34 richieste) o Lycos (2). Scopro che esistono anche Daum (7), Mamma (1) e Seznam (1). Tra i browser internet Explorer scende, rispetto allo scorso anno, al 33%. È tallonato da Firefox con il 32% e Chrome in ascesa con il 18%. Poi Safari con il 14%. Oltre abbiamo delle briciole distribuite tra Opera e vari dispositivi mobili. Cosa cercano le persone che arrivano su questo blog indirizzate dai motori di ricerca? Informazioni sull’Avocado (9600 richieste), sullo zucchero invertito (7700) e sulle meringhe (5500). Centocinquanta persone sono state indirizzate qui cercando il “punto di Feynman”. A volte le stringhe di ricerca che arrivano sono curiose: Sta parlando dell’Anisakis immagino. E che dire del “le donne sanno uccidere i polli” ? Siamo ossessionati (negativamente) dal cibo, e questo si riflette nel gran numero di richieste contenenti “fa bene” o, molte di più, “fa male”. Ci si chiede se più o meno tutto faccia male: il fruttosio, il maltitolo, il lievito e l’idrolitina, il cibo cinese (molti se lo chiedono), la vanillina, il nero di seppia, l’acqua bollita più volte, la panna per cucinare, la salsa di soia, il fruttosio, il lievito chimico, la spuma ginger. Comunque, io non ho idea se il “citrato effervescente fa bene al sesso” Ancora più divertente il fatto che molti abbiano già deciso che una cosa fa male e vogliono sapere il motivo: “perchè la farina Manitoba fa male?” “perchè la frutta fa male al fegato?” “perchè è meglio lo zucchero di canna?”. “Perchè i grani antichi sono da preferire?”, “perché lo zucchero grezzo è più sano?” “perchè il pesto non fa bene?” La risposta è “ma chi ve lo ha detto?” Ci sono poi i grandi quesiti della vita: E anche quest’anno, come lo scorso anno, almeno 14 persone hanno chiesto dove “trovare in provincia di Cuneo l’aglio che non puzza”. Guardando le richieste ho anche dei suggerimenti su possibili articoli futuri: “pannafix” (174 richieste), “glassa” (124), “osmazoma” (109),  “idrolitina fa male” (105), “perchè lo zucchero si porta a 121 °C”, “come pastorizzare le uova in casa” o “che cos’è l’ammoniaca per dolci”. L’articolo più commentato è stato quello sull’omeopatia, con più di 800 commenti. Il secondo quello su Steiner e la biodinamica con 681 commenti. E ora, prima di chiudere, eccovi alcune delle frasi più curiose arrivate da google: che arnese serve per chiudere l'acqua in bagno? la bistecca di vitello si lava? ci sono ancora porcini nei boschi? a cosa corrisponde dna per paperino? a mantova dove posso vendere la mia pelliccia? abbiamo introdotto un gallo nel pollaio ma si nutre delle uova che fare? avendo fatto solo preliminari posso fare il vaccino all'utero?? giochi con panna tra marito e moglie cipolle tropea aiuta a sesso sapore di cipolla sui capezzoli sesso mia moglie cucina troppo salutistica fissata mia moglie non butta niente cosa devo fare come si può realizzare una immagine fotografica per stimolare il consumo di un vino? come si usa la polvere della vite prodigiosa di santa rita? è vero che mangiare troppe patate fa venire il tumore al seno mangiare le crik crok fa crescere il seno ma il succo di limone fa venire la leucemia? fa male mangiare troppe schifezze? fa male ingerire azoto liquido? è provata la tossicità del basilico cotto? il cibo contaminato dalla plastica sciolta nel microonde è radioattivo per le persone,si pùò morire? quello che le grosse compagnie farmaceutiche non ti vogliono fa sapere il riso rosso fermentato si puo sostituire il glucosio con l'ammoniaca? Buon 2012 a tutti Dario Bressanini P.S. il 16 gennaio pubblicherò il secondo articolo sulle carote viola, parlando del loro uso come colorante. Come ho già annunciato, se qualche blogger vuole preparare qualche piatto viola (o blu o rosso), o qualche dolce, usando le proprietà coloranti delle carote viola possiamo sincronizzare l'uscita dei post e mettere i vari link. Per i dettagli ci organizziamo anche su facebook http://www.facebook.com/pages/Scienza-in-Cucina/115150685161610" },
    { "title": "Mousse al cioccolato 2.0", "text": "A due anni dalla pubblicazione dell’articolo sul Cioccolato Chantilly, la mitica mousse di cioccolato e acqua, e niente altro, inventata da Hervè This nel 1995, è ora di un piccolo aggiornamento. Dalla filtrazione delle fragole con l’agar mi era ancora avanzato del succo, non utilizzato negli esperimenti di cucina molecolare  Ho preso una tavoletta di 100 grammi di cioccolato fondente al 70% e l’ho messa, a pezzi, in un pentolino.  Rispetto a due anni fa ho modificato la procedura: aggiungo subito il liquido acquoso invece che fondere il cioccolato e aggiungere in seguito. In questo modo non si rischia di bruciare inavvertitamente il cioccolato.  Ricordate di non scaldare troppo, diciamo non sopra i 40 gradi, altrimenti nei passaggi seguenti impiegherete molto di più a raffreddare il tutto. Uno dei difetti di questa mousse è che il giorno dopo, lasciata in frigorifero, diventa un po’ più solida e perde di cremosità, pur rimanendo sempre molto soffice. Il motivo è che la cristallizzazione del burro di cacao prosegue per varie ore. Per renderla più morbida possiamo aggiungere più liquido rispetto alla ricetta precedente. In questo caso ho aggiunto 150 grammi di succo chiarificato di fragole. Se vi ricordate nella versione 1.0 l’acqua, per un fondente al 70%, era intorno ai 100 grammi. Ho iniziato a scaldare dolcemente sino a completa fusione del cioccolato.   Ora veniamo all’emulsionante. Se vi ricordate sino ad ora per emulsionare il burro di cacao con l’acqua abbiamo sfruttato la presenza, in molti cioccolati fondenti, di lecitina di soia, aggiunta in fase di produzione per migliorare la dispersione dello zucchero e lo scorrimento del cioccolato a caldo (tra parentesi la lecitina di soia non è affatto, come qualcuno crede, un sinonimo di bassa qualità del cioccolato). Tuttavia aumentando la proporzione di acqua nella ricetta non è detto che la lecitina sia sufficiente. In più alcuni cioccolati ne sono privi. Utilizziamo quindi un altro emulsionante, a patto che sia completamente neutro al sapore. La gelatina fa al caso nostro. Ne usiamo una dose inferiore a quella necessaria per gelificare perché non vogliamo fare un budino   . Nel mio caso ho usato mezzo foglio di gelatina (vi ricordo che per un accordo di varie aziende produttrici europee un foglio di gelatina, indipendentemente dal suo peso, dovrebbe gelificare la stessa quantità di liquido, quindi la gelatina si misura in fogli e non in grammi). Dopo aver messo in ammollo mezzo foglio di gelatina in acqua fredda per una decina di minuti, si strizza e si aggiunge alla miscela calda, mescolando per farlo sciogliere.  Penso che si possa aggiungere anche un foglio intero ma non ho provato. Fatemi sapere se fate esperimenti. Ora si prosegue come nella vecchia versione: si versa in una bacinella di metallo adagiata in un recipiente più grande con dentro ghiaccio e acqua.  si inizia a sbattere con una frusta elettrica ed ecco che dopo un paio di minuti il colore di schiarisce e si forma una crema densa, più liquida rispetto a quella che avremmo ottenuto con soli 100 grammi di acqua   Se vi piace la consistenza potete mangiarla o servirla subito. Io ho provato a lasciarla un giorno in frigorifero, e il giorno successivo era più ferma, un vera e propria mousse ma ancora morbida  Eccola servita in una coppetta.  E ora veniamo alle note negative. Essì perché ho commesso un errore. Ho peccato nel pensare che “in purezza è sempre meglio”. Mica vero. Ho voluto usare il succo di fragola puro, ma il sapore era troppo forte e non si armonizzava bene con il cioccolato. Avrei dovuto diluire molto il succo di fragola in acqua in modo tale da lasciare solo un accenno all’aroma, una nota di fragola in una esplosione di cioccolato fondente. Sarà per la prossima volta A presto Dario Bressanini p.s. Come già annunciato lunedì prossimo, 16 gennaio, metterò online un altro articolo sulle carote viola. Se avete un blog e volete cimentarvi nell’usare il colore viola delle carote per colorare piatti che normalmente non lo sono sarò ben felice di linkare il vostro articolo. Potete pubblicarlo anche voi il 16 e segnalarmelo nella pagina Facebook di Scienza in Cucina." },
    { "title": "Estrazione in viola", "text": "\"Come faccio ad estrarre il colorante?\" mi ha chiesto qualcuno. Beh, bisogna usare un solvente, un liquido capace di sciogliere grandi quantità delle sostanze che desideriamo separare dal resto, in questo caso sempre le antocianine delle carote viola. I processi di estrazione da un solido sono abbastanza comuni in cucina: pensate alla preparazione di un brodo, oppure del caffè o del tè. O anche alla preparazione di un liquore come il limoncello o il nocino. Ho pensato quindi di cominciare a parlarne raccontandovi cosa ho combinato con le carote. La prima operazione che solitamente di compie quando si desidera estrarre una sostanza o (come accade di solito) un gruppo di sostanze, è quella di sminuzzare la materia prima di partenza. E questo perché l’estrazione con un solvente è tanto più efficace quanta più è la superficie esposta e quanto minore lo spessore di solido che il solvente deve penetrare. La preparazione di un brodo quindi è più veloce se si parte da carne ridotta a pezzi invece che da un singolo blocco, ed ecco perché il caffè viene macinato o le scorze di limone tagliuzzate. Ecco quindi perché ho ridotto a striscioline le mie carote  Per ottenere una estrazione migliore potete utilizzare, se la possedete, una di quegli apparecchi per fare centrifugati e frullati, avendo però l’accortezza di dover filtrare il tutto a dovere (questa è la procedura utilizzata a livello industriale). Nelle estrazioni due sono i parametri principali da controllare, entrambi molto importanti: il tipo di solvente utilizzato e la temperatura a cui avviene l’estrazione. Vi è poi il tempo totale di estrazione che dipende dai primi due fattori. Il tipo di solvente e la temperatura a cui avviene l’estrazione influenzano sia la velocità con cui avviene l’estrazione sia la quantità e il numero di molecole diverse che vengono estratte. In generale aumentando la temperatura aumenta la velocità di estrazione. Posso però anche estrarre in misura apprezzabile sostanze non desiderate, oppure posso trasformare quelle estratte riducendone la resa. In alcuni casi quindi è necessario operare a basse temperature (se ad esempio volete preparare un estratto di menta). In altri casi (pensate al caffè o al tè) le alte temperature sono necessarie. Nell'estrazione delle antocianine dal cavolo rosso ho usato come solvente l’acqua a 100 °C, facendo bollire per 10 minuti  Inizialmente ho seguito questo procedimento anche con le carote, ma il succo prodotto non era concentrato a sufficienza per i miei scopi, e quindi ho dovuto far evaporare la maggior parte dell’acqua per ebollizione. In più l’estrazione in acqua bollente ha estratto anche altre sostanze tra cui gli zuccheri della carota e parte degli aromi, che si sono concentrati. Poiché volevo sperimentare il colorante in altri cibi il sapore di carota non era di mio gradimento, quindi ho cambiato procedimento e solvente. Ho utilizzato dell’alcol etilico per uso alimentare al 95%, di quelli in vendita al supermercato per preparare i liquori. Ho messo le striscioline di carota in un contenitore e coperto con alcool.  A questo punto si può lasciare riposare a temperatura ambiente per un giorno (più o meno, a seconda di quanto sottili avete ridotto le vostre striscioline). Io per accelerare il processo, ma senza estrarre quantità troppo elevate di “sapore di carota”   ho aumentato la temperatura, semplicemente chiudendo il tappo e mettendo sopra un calorifero per mezza giornata  Questo è un trucco in teoria utilizzabile anche per la preparazione di limoncello e liquori affini, per ridurre i tempi di estrazione da alcune settimane (come riportato da alcune ricette) a pochi giorni. Non mi sono però ancora cimentato nella determinazione della temperatura ottimale, che se troppo elevata rischia di alterare i delicati aromi del limone che vogliamo imprigionare nell’alcool. Sarà per un’altra volta (ma se sperimentate fatemelo sapere   ) Filtrate il liquido. Dovreste notare che le striscioline hanno perso parte del loro colore  Ho scelto l’alcool etilico come solvente sia per la possibilità di estrazione a temperature più basse di quelle dell’acqua sia perché ho potuto poi farlo evaporare facilmente per concentrare il succo. Lasciato all’aria l’alcool evapora spontaneamente (nota per gli studenti in ascolto: ripassate il concetto di pressione di vapore), oppure ancora una volta possiamo velocizzare il processo mettendo il recipiente su un calorifero per un po'.  Ovviamente buttare via così l’alcool non rende questo processo particolarmente a buon mercato ma mi interessava solamente fare un esperimento. Industrialmente ovviamente si distilla a basse temperature e si recupera il solvente. Un’ultima cosa prima di lasciarvi: a volte la scelta del solvente è complicata anche dal fatto che una miscela di liquidi può funzionare meglio dei due componenti separati: ad esempio per preparare l’estratto di vaniglia (sì, lo so che ho promesso eoni fa di descrivervi il procedimento) è più efficace usare una miscela al 50% di alcool etilico in acqua che non usare alcool puro. Vi lascio ora ai vostri esperimenti, che vi invito a raccontare: estraete qualche cosa di particolare? Usate solventi non usuali? Aumentate la temperatura per fare il limoncello? (io a naso non andrei oltre i 40 °C comunque) Alla prossima Dario Bressanini" },
    { "title": "Il colore viola", "text": "Eccoci ancora a parlare di carote viola.  Dopo averne raccontato un po’ la storia, oggi volevo farvi vedere in che modo vengono utilizzate dall’industria alimentare. Come per molti altri vegetali di colore rosso/viola/blu la particolare colorazione delle carote viola è dovuta a delle sostanze chimiche chiamate antocianine. Le avevamo già incontrate parlando del cavolo rosso, ricordate? Alcune carote, come quelle che ho acquistato, sono talmente ricche di antocianine che esternamente sembrano quasi nere, e infatti commercialmente sono chiamate “carote nere”. Le antocianine sono sensibili al pH, cioè all’acidità o basicità degli alimenti che le contengono, e cambiano colore, come vi avevo mostrato col cavolo rosso, da rosso intenso a pH acidi fino al blu a pH basici (alcalini). Per mostrarvelo ho immerso due carote per metà nell’aceto, che è acido. Quasi immediatamente la colorazione vira verso il rosso  Per molti secoli, prima della diffusione della mutazione genetica che ha prodotto le carote arancioni, queste erano le carote più comuni. Non erano però molto apprezzate proprio per via del colore: il loro brodo colorava qualsiasi cosa con cui veniva in contatto. Estrarre il colorante da queste carote quindi è facilissimo: basta farle a fettine (io uso un pelapatate)  e poi possiamo farle bollire per 10 minuti in acqua sufficiente a coprirle. Oppure, se siete in vena di sperimentazioni, potete immergerle in alcool puro al 95%, quello per uso alimentare che si usa per preparare liquori, e lasciarle a riposo una mezza giornata (magari al caldo per velocizzare l’estrazione del colorante). Cosa ci ho fatto io con il colorante estratto lo vedrete la prossima volta. Ora vi mostro invece uno dei suoi utilizzi in campo alimentare. In ambiente acido diventa rosso, che mischiato al bianco diventa rosa. Quale alimento acido rosa vi viene in mente?  Esatto, uno yogurt alla fragola! Se come me siete degli appassionati di etichettologia e al supermercato passate ore a leggere tutte le etichette (sotto lo sguardo perplesso degli altri clienti) le etichette degli yogurt sono una fonte inesauribile di sorprese. Specialmente quelli alla fragola. Non tutti gli yogurt alla fragola sono colorati ma alcuni si. Chi con succo di barbabietola (pensa te), chi con succo di, appunto, carota nera  Ma cercando bene si trovano anche yogurt al lampone colorati  Ebbene sì, il colore rosa dello yogurt alla fragola non è detto che derivi solo dalla fragola. Lo sapevate? Ho provato a colorare anche io uno yogurt bianco usando qualche goccia del succo concentrato di carota  Nel bicchiere in mezzo lo yogurt bianco, ai lati quello alla fragola e quello bianco colorato da me aggiungendo qualche goccia di estratto di carota. Sapete indovinare qual è quello veramente alla fragola?   Impossibile vero? Tra l’altro è curioso assaggiare lo yogurt colorato da me perché il colore rosa inganna il cervello che si aspetta il classico sapore alla fragola e invece si ritrova tra le papille uno yogurt bianco più acido. Certo, non necessariamente uno yogurt con colorante aggiunto è di bassa qualità, o con una quantità infinitesimale di frutta. Ma potrebbe anche essere. È certo comunque che l’azienda produttrice usando il colorante vuole stimolare visivamente il consumatore che probabilmente si aspetta un colore più intenso di quello che è in realtà. Nei prossimi giorni comprerò un po’ di yogurt alla fragola diversi e proverò a confrontarne il colore tenendo conto della composizione. Lancio anche una piccola \"caccia al tesoro\". Provate a cercare in quali altri prodotti viene aggiunto il succo di carota nera e segnalatelo qui. Io l'ho visto anche in alcune bevande, sempre alla fragola, a base di yogurt. Ho già avuto modo di esprimere il mio dissenso verso l'uso (per carità, sicuramente legale) di coloranti in prodotti dove uno non si aspetta che ci siano (personalmente me li aspetto in un ghiacciolo ma non in uno yogurt). E sapete che qui non si fa differenza tra coloranti naturali o di sintesi, per cui disapprovo la scelta di colorare uno yogurt, anche quando contenga percentuali elevatissime di fragola. Siti e blog partecipanti alla \"sincronia in viola\" Trovo divertente invece provare a usare il succo di carota per colorare alimenti e prodotti che normalmente non avrebbero quel colore (ad esempio un risotto). La prossima volta vi mostrerò che cosa ho colorato. Guardate invece che cosa hanno prodotto altri cuochi (sicuramente migliori di me) che hanno deciso di sincronizzare i loro post in viola con me oggi   (ELENCO IN AGGIORNAMENTO) CUCINOlogia ha provato a colorare una Cheesecake. Sonia Peronaci su GialloZafferano prepara una vellutata di carote viola, e dei cupcake, sempre viola. Sara Melocchi invece cucina una torta con entrambi i coloranti: carote e barbabietole. Rita ha preparato un cremoso alla carota nera e liquerizia. Daniela ha cucinato una ciambella in viola. Nel frattempo, se vi è piaciuto questo articolo, condividetelo con i tastini appositi qua a fianco A presto  Dario Bressanini" },
    { "title": "Zero Chimica 100% Naturale. Sì, come no!", "text": "La conferenza che ho tenuto al Festival della Scienza di Genova il 30 ottobre si apriva con questa immagine  tratta da un videoclip pubblicitario (qui il video su youtube) della mortadella “Suprema” Fiorucci. Uso questa immagine come introduzione al discorso più ampio sul concetto di “naturale” e di quanto siano stupide le equazioni “naturale = buono” e “artificiale = cattivo”. Entrambe ampiamente sfruttate dal marketing. Da chimico, quando vedo la parola “chimica” usata in senso dispregiativo, bistrattata, umiliata, come nella pubblicità della mortadella qui sopra, mi ribolle il sangue. Che vuol dire “Zero Chimica”? Forse che nella mortadella Fiorucci non ci sono molecole? Certo che no! Notate che la pubblicità non dice “Zero conservanti” o “Zero additivi” (in quel caso potremmo discutere dei vantaggi o degli svantaggi di quella scelta: vedi alla voce “botulino”). No, dice proprio “Zero Chimica”. E io mi arrabbio.  Si sfrutta a scopi commerciali l’immagine negativa della chimica, senza fornire informazioni realmente utili al consumatore, e allo stesso tempo si contribuisce a perpetuare questa immagine della chimica. È una frase stupida, ma il marketing la pensa diversamente (ho già avuto modo di dire che io e il linguaggio del marketing siamo ortogonali, e mi viene sempre voglia di invadere la Polonia quando sento un grammellot markettaro come questo): Hai capito caro consumatore? Non ti devi far prendere dall’ansia per i conservanti (chissenefrega poi se salvano la ghirba ad un sacco di gente, vedi sempre alla voce botulino. Certo, c’è anche il lato negativo ma ne parliano un’altra volta) perché la mortadella Fiorucci “è più che naturale, è supernaturale”. A: “Questo significa che i conservanti non ci sono?” B: “Ma stai scherzando vero? Non ci sono “quelli di origine chimica” come dice la pagina web dell’azienda dedicata alla linea 100% naturale (ci sono anche prosciutto cotto e prosciutto arrosto)” A: “Mavalà dai, non ci credo. Se dicono zero chimica…. Dicono che è una novità assoluta” B: “Guarda che è scritto bene anche sulla confezione Senza conservanti e antiossidanti di origine chimica. Leggi”  A: “Vabbè, ma tu mi insegni che tutto è chimica e che le proprietà di una sostanza non dipendono dal fatto che sia stata sintetizzata in un laboratorio o in natura” B: “Infatti. E questa mortadella i conservanti li contiene. Solo che il consumatore non li vuole vedere neanche di striscio e quindi loro non ci mettono quelli di origine chimica. È una frase priva di senso dal punto di vista scientifico, ma il consumatore chennesà?” A: “Sempre a questionare sulle parole tu. Siete noiosi voi scienziati! Sicuramente invece del nitrito di sodio, di cui mi parlano sempre male, useranno qualche cosa di più naturale, chennesò delle bacche raccolte a mano di una pianta tropicale (coltivata in modo biologico ça va sans dire, zero chimica)” B: “Mavalà lo dico io ora, gira la confezione e leggi l’etichetta!”  A: “Nitrito di sodio! Ma come? Ma allora mi prendono in giro? Non mi avevi spiegato che una molecola è una molecola è una molecola e che le sue proprietà sono sempre identiche indipendentemente dalla sua origine?” B: “Certamente. Che sia di origine naturale o meno è pur sempre nitrito di sodio, con le sue proprietà, nel bene e nel male. Comunque è meglio non abusare dei nitriti, te l’ho gia spiegato” A: “Sissì, mi ricordo, le nitrosammine e tutto il resto. Ma scusa, in pratica che cosa significa che usano nitrito di sodio di origine naturale? Cioè, come fanno?” B: “Non lo so, bisognerebbe chiederlo a Fiorucci. Se io fossi un tecnico alimentare dell’azienda e un uomo del marketing venisse a chiedermi come fare ad usare conservanti, come fanno altri produttori, ma dandoli “in modo naturale” per poter sfruttare l’idea a scopo pubblicitario, mi inventerei qualche cosa” A: “E cosa?” B: “Beh, ad esempio, sai che ci sono dei vegetali, come gli spinaci e il sedano e molti altri, che sono naturalmente ricchi di nitriti e nitrati? Li assorbono dalla terra. Se ci faccio un brodo di cottura questi passano in soluzione, essendo molto solubili. Sono “di origine naturale” no? Comunque sto solo ipotizzando” A: “Toh guarda, nell’etichetta è segnalato il sedano. Curioso vero?” B: “Anche l’antiossidante, sarà pure di origine naturale ma è sempre acido ascorbico, vitamina C. Perché poi uno dovrebbe avere paura della vitamina C mi è oscuro, e ancora più oscuro è il perché uno dovrebbe prendersi la briga di usare dell’acido ascorbico di origine naturale” A: “Beh, questo è facile: ci sono persone, come me, che si fanno fott.., eehm, diciamo che subiscono il fascino irresistibile del termine naturale, e quindi loro usano nitriti e antiossidanti di origine naturale per poter sfruttare la cosa nella pubblicità. Siete un po’ ingenui voi scienziati” B: “Odio la pubblicità” Amici chimici che siete in ascolto. È ora di smetterla con l’uso della parola “chimica” come sinonimo di veleno e inquinamento. Per di più denigrata a “scopo di lucro”. Zero chimica “tua sorella”! Dimmi invece quanti ca##o di nitriti contiene la tua ca##o di mortadella, che è una informazione più utile per me consumatore. Mica tutte le mortadelle sono uguali. C’è chi ne usa di più e chi di meno (e certo il colore ne risente). Per conto mio questa azienda ha perso un cliente per sempre. Fratelli chimici di Internet, “al mio segnale scatenate l’inferno” con i tastini qui sotto. Condividete e diffondete. Facciamo sentire la nostra voce! La chimica è bella, e aiuta a non farsi infinocchiare! Dario Bressanini p.s. La conferenza a Genova era sold out e in molti purtroppo non sono riusciti ad entrare. Se qualcuno interessato è dalle parti di Alba questo sabato 19 novembre, alle 18:30 alla fondazione Mirafiore presso l’azienda Fontanafredda, a Serralunga d’Alba, può venire a sentire la mia conferenza dal titolo “Pane e Bugie, la scienza nel piatto”. Il 24 novembre alle 10:00 invece sono a Montichiari (BS) a parlare di “Chimica in cucina” in senso più gastronomico, all’Istituto Don Milani. Ringrazio Sergio Palazzi per avermi segnalato questa pubblicità qualche tempo fa." },
    { "title": "Quanti gradi nel mio vino? (Con quiz)", "text": "La scoperta del processo di fermentazione del succo d’uva o di altri prodotti per ottenere bevande alcoliche si perde nella notte dei tempi. Il vino è citato persino nella Bibbia e pare che Noè fosse un gran bevitore, addirittura al punto di ubriacarsi. Vino e birra, così come qualsiasi distillato, contengono alcol etilico in diversa quantità e l’indicazione in etichetta di quanto etanolo, il suo nome chimico, contenga ogni bevanda alcolica è obbligatoria per legge. In molti paesi, inclusa l’Italia, il contenuto di alcool in una bottiglia si indica segnalando la gradazione alcolica, o più precisamente, il titolo alcolometrico. Questo è espresso dal simbolo % vol preceduto da un numero e rappresenta la percentuale, in volume, di alcool contenuto nel liquido. Ad esempio un litro di vino con una gradazione del 13 % vol contiene 13 centilitri (cl) di etanolo puro (o 130 ml se preferite). La legislazione italiana (articolo 12 D.L. 27 gennaio 1992 n. 109) definisce il titolo alcolometrico come “il numero di parti in volume di alcol puro alla temperatura di 20 °C contenuta in cento parti in volume del prodotto considerato alla stessa temperatura”. La densità dell’alcool etilico a 20 °C è 0,78945 g/ml quindi il nostro litro di vino contiene 103 grammi di etanolo Come mai si utilizza la percentuale in volume e non in peso per misurare l’alcol? Se ad esempio misurassimo il contenuto alcolico usando il peso avremmo delle complicazioni perché la densità totale, e quindi il peso, delle varie bevande dipende anche dalle varie sostanze disciolte, ad esempio lo zucchero. Potremmo avere due bottiglie di bevande diverse contenenti la stessa quantità di etanolo ma, a causa della diversa composizione, le etichette riporterebbero percentuali un poco diverse confondendo il consumatore. Anche utilizzare i volumi tuttavia ha le sue complicazioni. Supponiamo di prendere un litro di etanolo puro e di mescolarlo a un litro di acqua pura. Se pensate di aver ottenuto due litri di liquido vi sbagliereste. Nella chimica delle miscele uno più uno non necessariamente fa due. In altre parole il volume finale di una soluzione di liquidi miscibili non è pari alla somma dei volumi iniziali dei liquidi puri. Nel nostro caso particolare servono 107.4 centilitri di acqua per ottenere due litri di miscela. Forse qualche lettore, preparando del limoncello o qualche altro liquore casalingo, avrà notato questo fenomeno. Una ulteriore complicazione risiede nel fatto che le percentuali in peso non dipendono dalla temperatura mentre le densità sì. Ecco perché la legge specifica anche la temperatura a cui ci si deve riferire nell’eseguire l’analisi. Il vantaggio però è che in questo modo il contenuto in alcool è immediatamente chiaro al consumatore. Perché i volumi non si sommano? Per capirlo dobbiamo scendere a livello molecolare. La densità di un liquido è determinata dalle forze che agiscono tra le molecole. Queste forze (chiamate forze intermolecolari) sono debolmente attrattive e portano le molecole ad avvicinarsi tra loro.  Non troppo però perché a corta distanza le forze diventano repulsive e le molecole si respingono. Come compromesso le molecole quindi cercano di tenersi ad una distanza media, pur continuando a muoversi, dando luogo ad un liquido con una specifica densità. (Ricordo che la densità è il rapporto tra la massa di un corpo e il suo volume). La densità dell’acqua è diversa da quella dell’etanolo anche perché le forze intermolecolari tra le molecole sono diverse. Mescoliamo ora acqua e alcool etilico. Le forze che agiscono tra una molecola d’acqua e una di etanolo sono diverse dalle forze presenti nei liquidi puri, e sono tali da permettere un migliore arrangiamento delle molecole tra loro, aumentando così la densità e diminuendo quindi il volume occupato. In altri casi però, con molecole di altre sostanze, il volume può anche aumentare. Se siete tra coloro che tengono d’occhi le calorie assunte con alimenti, una regola approssimata semplice per calcolare a mente i grammi di alcool di un litro di bevanda alcolica è quella di moltiplicare per 8 il titolo alcolometrico. Sappiate poi che un grammo di alcool fornisce circa 7 chilocalorie (Kcal). Per confronto un grammo di grassi 9 mentre un grammo di carboidrati 4. Ad esempio un litro di birra al 5% vol contiene 40 grammi di alcool puro. Nei paesi anglosassoni sulle etichette il contenuto di alcool è indicato con la scritta ABV: Alcohol By Volume, cioè il nostro titolo alcolometrico. In Gran Bretagna una volta si usava il proof , “la prova”. Il termine pare abbia origine nel ‘700 quando vi era la necessità di usare una prova (proof) semplice per determinare se un alcolico fosse stato annacquato. Si bagnava della polvere da sparo con il liquido da verificare. Se la polvere da sparo riusciva a bruciare il liquore aveva passato il test (proofed). Se l’alcool contenuto nel liquore era inferiore a circa il 57% (in volume) la polvere da sparo non bruciava (under proof). Questa percentuale definiva il “100% proof spirit”. Pare che i marinai britannici usassero questo metodo per verificare che le razioni di rum che gli venivano distribuite, parte del loro salario, non fossero state diluite con acqua. In tempi più moderni in Gran Bretagna il proof è stato definito come i 7/4 dell’ABV. Curiosamente negli USA il proof era, ed è ancora, il doppio dell’ABV per cui uno stesso liquore aveva due proof diversi nei due paesi. Gorge Bernard Shaw disse una volta che la Gran Bretagna e gli Stati Uniti erano due paesi “divisi da una lingua comune” (“Two countries divided by a common language”), riferendosi alle differenze linguistiche e al diverso uso delle parole. Anche sulle etichette delle bevande alcoliche a quanto pare. Questo è un grande classico della matematica ricreativa. Ci sono due caraffe uguali riempite per metà di un liquido. La prima contiene un certo volume di vino, la seconda esattamente lo stesso volume di acqua. Ora prendete un bicchiere, riempitelo con l'acqua della seconda caraffa e versatela nella prima. Prendete poi un bicchiere di liquido dalla prima caraffa (che ora contiene acqua e vino) e rimettetelo nella seconda. Domanda: è più l’acqua presente nel primo recipiente o il vino presente nel secondo? Ora, è evidente a tutti i lettori di questo blog che il problema è malposto poiché il vino già contiene acqua. Ma si sa, i matematici vivono in un mondo ideale   . Possiamo pensare, invece del vino, di usare dell’alcool etilico puro colorato. Oppure di poter distinguere in qualche modo l’acqua inizialmente presente nel vino dall’altra. In ogni caso, qual è la vostra risposta? Dopo l'immagine la soluzione.  Soluzione matematica Alcune persone ragionano così: nel primo travaso metto nel vino un bicchiere di acqua pura. Nel secondo travaso invece metto nell’acqua pura un bicchiere con vino annacquato. C’è quindi più acqua nel recipiente del vino di quanto vino ci sia nel recipiente dell’acqua. La risposta però è sbagliata. La quantità è esattamente la stessa. Non importa quanto liquido viene trasferito e quanti siano i travasi o in quale ordine. Se alla fine il volume di liquido è lo stesso nei due recipienti il volume di acqua nella prima caraffa è esattamente identico al volume di vino nella seconda. In altre parole se il volume iniziale e finale dei liquidi è lo stesso  ogni quantità di acqua trasferita dal primo recipiente è stata rimpiazzata esattamente dalla stessa quantità di vino trasferito dal secondo recipiente. Questa è la soluzione data in moltissimi libri di giochi matematici, in un mondo dove i volumi si sommano e le molecole non esistono. E nel mondo reale? La soluzione è ancora valida? Provate a pensarci. La soluzione a pagina 46 Dario Bressanini" },
    { "title": "Non toccate l’omeopatia (e la multinazionale Boiron)", "text": "Mark Twain era solito dire che un’influenza passa in sette giorni se non si prende nulla, altrimenti passa in una settimana se si prendono delle medicine. Se fosse vivo oggi forse aggiornerebbe il suo motto dicendo che invece prendendo un preparato omeopatico l’influenza passa in più di sei giorni ma meno di otto. Insomma, che non serve a granché. Avrebbe anche sicuramente usato una delle sue fulminanti battute per ricordare che, dopo tutto, la cosa non dovrebbe stupire visto che in un tipico preparato omeopatico molecole di principio attivo proprio non ce ne sono. La diluizione è spesso talmente elevata che di sostanza potenzialmente attiva non ce n’è neanche l’ombra: assumendo il tipico “granulo” stiamo ingerendo solo dell’eccipiente, solitamente zucchero. Facendo così però il povero Mark Twain correrebbe il rischio, ai giorni nostri, di ricevere una diffida per diffamazione da una multinazionale dell’omeopatia, come la Boiron. A quanto pare dire la verità scientifica non si può se questa “appanna” l’immagine di una multinazionale e dei suoi prodotti. È quanto accaduto a Samuele Riva, un ingegnere informatico che sul suo blog a luglio ha scritto due articoli sull’omeopatia, raccontandone le basi e distinguendola da altre terapie “alternative” come la cura con le erbe. L’omeopatia infatti viene spesso confusa da molti con la fitoterapia: l’utilizzo di estratti e preparati vegetali per la cura di particolari malattie. Secondo i seguaci dell’omeopatia invece un preparato omeopatico è tanto più potente quanto più viene diluito. La diluizione viene indicata sulle confezioni con simboli come 12C o 30C. Anche uno studente del liceo è in grado di calcolare, in base alle leggi della chimica, che una preparazione 12C o a valori più elevati non contiene praticamente più nessuna molecola attiva: è solo zucchero. Niente di nuovo sotto il sole. Che l’omeopatia non abbia basi scientifiche e che nei suoi preparati non ci sia praticamente nulla è cosa nota. Questo non impedisce però a milioni di persone in tutto il mondo, Italia compresa, di acquistare, soddisfatti, questi preparati (non si dovrebbero chiamare “farmaci” perché non lo sono) spesso prescritti anche da medici e farmacisti laureati. L’attendibilità scientifica di una disciplina però non si misura con il numero di “credenti” (medici inclusi): milioni di persone credono all’astrologia, all’influsso dei pianeti, all’acqua benedetta di Lourdes, ai chakra e al potere terapeutico delle preghiere. E sono anche pronti a giurare che \"funziona\". Ognuno è libero di crederci, ma non ci si può indispettire se qualcuno scrive che sono pratiche prive di valore scientifico. La “fede” non va confusa con la scienza. Samuele Riva però ha avuto la “cattiva” idea, per illustrare i suoi due articoli, di citare la multinazionale del settore Boiron (quotata in borsa dal 1987, nel 2010 ha avuto un fatturato di 520 milioni di euro. Fonte www.boiron.com) e di usare come esempio il suo preparato omeopatico di punta: l’Oscillococcinum, reclamizzato come un medicamento contro i sintomi dell’influenza. Subito dopo la pubblicazione del secondo articolo i legali della Boiron hanno contattato l’internet provider utilizzato dal blog di Riva intimandogli di togliere ogni riferimento all’azienda e all’Oscillococcinum, e di revocare l’accesso di Samuele al suo blog, minacciando azioni legali se non avessero ottemperato alla richiesta perché ritenevano gli articoli diffamatori nei confronti dell’azienda e dell’omeopatia. Samuele toglie i riferimenti all’azienda e al prodotto dai due articoli, ma prontamente scrive un nuovo articolo denunciando il tentativo di censura di Boiron. Immediatamente, grazie al tam-tam di internet, l’azione di Boiron ha l’effetto paradossale di moltiplicare a dismisura i lettori degli articoli di Samuele, che prima non superavano qualche centinaio. Moltissimi blog e siti web hanno ripreso la vicenda di Samuele-Davide  contro Boiron-Golia che è approdata addirittura sulle pagine del prestigioso giornale di medicina British Medical Journal  (http://www.bmj.com/content/343/bmj.d5197.extract) a firma di Fabio Turone che ha intervistato sia Riva che Silvia Nencioni, amministratore delegato di Boiron Italia e firmataria della lettera di diffida a Riva. Già in passato chi ha osato “toccare” l’omeopatia è finito davanti ad un giudice: Piero Angela anni fa in un programma televisivo aveva parlato di omeopatia, e di come mancasse di basi scientifiche, paragonandola indirettamente all’acqua fresca. Angela è stato portato in tribunale nel 2004 da due associazioni di omeopati che pretendevano un “diritto di replica” nella trasmissione di Angela. Il popolare conduttore racconta al British Medical Journal di aver vinto la causa perché per fortuna il giudice “ha valutato le evidenze scientifiche a nostro supporto, e ha dichiarato che gli omeopati non avevano diritto ad una replica sulla televisione del servizio pubblico, accettando la mia tesi che è dovere di un giornalista scientifico distinguere chiaramente ciò che è scienza da ciò che non lo è”. Sicuramente Boiron non si aspettava una reazione così pronta e combattiva dal popolo della rete e pochi giorni fa ha scelto saggiamente di deporre l’ascia di guerra. L’amministratore delegato di Boiron Italia ha scritto a Samuele Riva dicendosi dispiaciuta che il loro intervento fosse stato vissuto come una minaccia alla libertà della rete, e assicurando che non ci sarebbe stata alcuna azione legale. Di sicuro ora, paradossalmente, grazie all’azione di Boiron, molte più persone sanno che nelle pillole omeopatiche ad alta diluizione c’è solo zucchero. Dario Bressanini Questo articolo, in forma ridotta, è stato pubblicato sull’inserto culturale de Il Fatto Quotidiano, Saturno, Venerdì 9 Settembre 2011. P.S. So bene che con questo articolo mi attirerò le critiche di alcuni (spero pochi) lettori, regolari o occasionali. I commenti sono aperti a tutti e le critiche (ma non gli insulti, occhio) verranno sempre pubblicate, anche perché ho intenzione di compilare una lista di “errori logici nelle argomentazioni a difesa dell’omeopatia”, cose del tipo “io non ho mai preso un farmaco e sto benissimo”, oppure “milioni di persone la usano, non possono mica essere tutti stupidi”." },
    { "title": "Cristalli di Sale (1)", "text": "L’uomo si ciba da sempre di vegetali e animali. Ma esiste solo un minerale che l’essere umano assume con regolarità: il sale, o, più correttamente, il cloruro di sodio (NaCl). È una sostanza chimica indispensabile per il normale funzionamento del nostro organismo, e non a caso siamo dotati di sensori (si chiamano “recettori”) per poter percepire il sapore salato, uno dei cinque sapori fondamentali. In cucina ha moltissimi usi: insaporitore, conservante, disidratante, per preparare salumi, salamoie, e molto altro. Il sale che usiamo in cucina è cloruro di sodio con una purezza che supera solitamente il 98%. Le impurezze, presenti in tracce, hanno valore nutrizionale scarso o nullo. Nel tentativo di vendere cloruro di sodio a caro prezzo però spesso le proprietà di queste impurità vengono magnificate. Ho notato che l’apparizione della frase “preziosi oligoelementi” è strettamente correlata ad un prezzo maggiorato e la correlazione è ancora più stretta se trovate scritte frasi come “alimento equilibrato” o “iodio vitale” contrapposto a “iodio chimico”. Insomma, vi vogliono ciulare dei soldi spacciando delle impurezze del cloruro di sodio per medicamenti portentosi. Tra parentesi, notate come nei “preziosi oligoelementi” non citino mai il piombo, l’arsenico o il cadmio, che come sapete non sono proprio benefici. Chissà come mai In realtà l’unico elemento in tracce che assumiamo con il sale e che ha dei benefici provati sulla salute è lo iodio. Ma questo viene aggiunto in fase di produzione, perché anche nel sale marino più integrale di questo mondo è presente in maniera assolutamente trascurabile nonostante giri sul web la leggenda che il sale integrale abbia già tutto lo iodio necessario. Magari se vi interessa ne parleremo diffusamente un'altra volta, anche perché ho notato che sul web, sul sale raffinato e su quello integrale girano favole e bufale simili a quelle che avevamo già incontrato parlando dello zucchero bianco e integrale. Il sale può essere estratto dall’acqua di mare e purificato per cristallizzazione. Nel nostro paese vi sono saline che operano da secoli per produrre il sale marino, sfruttando l’energia solare per far evaporare l’acqua e lasciare i preziosi cristalli bianchi. Può però anche essere estratto da depositi sotterranei: si parla in questo caso di salgemma o, con un termine più tecnico, di halite. Si estrae con mezzi meccanici in miniera oppure pompando acqua e aspirando la salamoia così ottenuta. Questo sale viene a volte da qualcuno considerato meno “naturale” e distinto da quello marino, dimenticando in realtà che anche i depositi di salgemma hanno una origine marina. Solo che l’evaporazione dell’acqua e la cristallizzazione sono avvenute milioni di anni fa. Non vi è quindi differenza tra i due sali, e in ogni caso il cloruro di sodio è sempre lo stesso, ovviamente. Possono variare invece le impurezze presenti e donare colorazioni variopinte: io ho a casa della salgemma rossa molto scenografica, ma è sempre cloruro di sodio e sala nello stesso modo. Nelle nostre cucine abbiamo solitamente a disposizione due tipi di sale: quello grosso e quello fino. Indipendentemente dalla loro origine, da salina o da miniera, se li sciogliamo in acqua hanno lo stesso potere salante: l’unica cosa che li differenzia è la grandezza dei cristalli. Questa influenza la velocità con cui il sale si scioglie in acqua: quello fino ha dei cristalli molto piccoli e quindi a parità di peso una superficie più elevata che quindi causa una elevata velocità di dissoluzione. Il sale grosso invece ha una granulometria più elevata, e questo comporta una dissoluzione più lenta. Se in una ricetta la quantità di sale è critica è bene usare una bilancia: la grandezza e la forma dei cristalli influenzano l’impaccamento perché riempiono lo spazio diversamente e quindi un cucchiaio di sale grosso o di sale fino (misurato quindi in volume e non in peso) salano diversamente perché contengono quantità diverse di cloruro di sodio. Ponendo del sale grosso e del sale fino sulla lingua abbiamo la sensazione che abbiano un potere salante diverso.  Addirittura che il “tipo” di sapore salato sia diverso. Questo non è dovuto alla composizione chimica, che è praticamente identica, ma all’interazione dei cristalli di sale di dimensioni diverse con i recettori presenti sulla nostra lingua preposti a percepire il sapore salato, vista la diversa superficie di contatto. Ecco perché a volte gli Chef scelgono dei sali con cristalli di dimensioni e forme diverse da mettere all’ultimo momento su un piatto per poter ottenere la sensazione desiderata sulla lingua. Se li sciogliete in acqua però ogni tipo di differenza scompare. Esistono anche in commercio dei sali dove le impurezze sono presenti in percentuali importanti, e possono alterare il sapore del sale, solitamente rendendolo più amaro. Ne parleremo in una prossima puntata. C’è chi si macina da sé il sale fino, a partire da quello grosso, solo al momento dell’uso temendo che, in qualche modo il trascorrere del tempo lo possa “ossidare”. È inutile: è una sostanza inorganica stabile e questo non può accadere: usate pure del sale già preparato della dimensione voluta se lo desiderate. Ma quanto sale si scioglie in acqua? Lo vedremo la prossima volta, dove trasformeremo il sale fino in sale grosso (più o meno   ) A prestoDario Bressanini p.s. il numero di lettori che mi seguono via feed RSS ha superato quota 10.000" },
    { "title": "Pericoli dal cibo: ora tocca ai meloni", "text": "Giusto per ricordarci che \"mangiare è una faccenda pericolosa\", dopo i germogli biologici tedeschi, che hanno ucciso 50 persone, ora è il turno dei meloni (convenzionali) prodotti dall'azienda agricola Jensen in Colorado (USA). Questa volta il batterio \"cattivo\" non è l'ormai noto a tutti Escherichia coli ma il meno noto (al grande pubblico) Listeria monocytogenes. Secondo le autorità USA il batterio, presente sulla buccia dei meloni, ha già infettato 72 persone in 18 stati degli USA, uccidendo sino ad ora 13 persone. Spesso le infezioni da Listeria sono correlate al consumo di carne lavorata (23 persone sono morte in Canada nel 2008)  come hot dog e carne trita, o di salmone affumicato, o di latte e formaggi, e solo più raramente ai vegetali. Il periodo di incubazione del batterio può durare anche tre settimane o più quindi il CDC (Centers for Disease Control) si aspetta che il numero di infetti e di morti aumenti per tutto ottobre, visto che le persone che hanno mangiato il melone infetto prima dell'allarme non hanno ancora sviluppato i sintomi. Seguiremo con attenzione gli sviluppi. Dario Bressanini" },
    { "title": "Il ritorno di Pane e Bugie: il difficile compito di raccontare la scienza", "text": "In questi giorni torna in libreria, con una nuova ristampa, il mio libro Pane e Bugie. Per l'occasione vi offro un (lungo) capitolo su come valutare la qualità di una pubblicazione scientifica; argomento che più volte mi è stato chiesto di trattare sul blog. Buona lettura (magari stampatevelo così lo leggete con più comodità   ) In molti paesi sviluppati, Italia compresa, il mercato per i prodotti biologici è cresciuto moltissimo negli ultimi dieci anni. Le motivazioni che inducono i consumatori ad apprezzare questi prodotti sono varie: c’è chi li preferisce perché ritiene che abbiano un minore residuo di pesticidi, chi perché li considera più rispettosi dell’ambiente, chi perché li trova più buoni e gustosi. Diverse ricerche effettuate per indagare le motivazioni dei consumatori abituali di cibo biologico hanno mostrato come l’aumento della domanda per i prodotti biologici sia motivata anche dalla convinzione che questi siano in qualche modo «più sani» e abbiano un profilo nutrizionale superiore ad alimenti analoghi prodotti con pratiche agricole tradizionali. Non c’è dubbio che la comunicazione da parte di produttori e associazioni dell’agricoltura biologica batta molto questo tasto. «Il biologico è migliore del convenzionale» sostiene ad esempio l’Aiab, l’Associazione italiana agricoltura biologica (Aiab), che in un suo dossier diffuso in occasione della manifestazione PrimaveraBio 2009 afferma: L’analisi prosegue prendendo in esame altri prodotti – carote, mele, pesche, pomodori, kiwi, latte e persino il ketchup – giungendo alla conclusione che i prodotti biologici sono più nutrienti e gustosi dei prodotti convenzionali. Assobio riporta informazioni analoghe, citando sul suo sito i riferimenti ad articoli o pubblicazioni scientifiche: Questi sono solo alcuni esempi. Cercando sulla stampa negli ultimi anni si possono trovare centinaia di articoli che suggeriscono la superiorità nutrizionale dei prodotti bio rispetto ai convenzionali. D’altra parte il consumatore si imbatte anche in articoli e inchieste che affermano l’esatto opposto, e cioè che la presunta superiorità nutrizionale è, appunto, solamente presunta. «Bio non fa miracoli» titolava il settimanale «l’Espresso» nell’agosto 2007: E il quotidiano «la Stampa» il 31 luglio 2009 titolava: «Il biologico? Fa bene solo a chi lo produce». Insomma, non c’è da stupirsi se il consumatore poi è confuso e non sa più a chi credere. Come è possibile che le ricerche dimostrino una cosa ma anche il suo contrario? Ammettendo che gli estensori degli articoli abbiano letto e interpretato correttamente le ricerche citate (a volte abbiamo visto che non è così: si limitano a riportare i lanci di agenzia), come è possibile che un giornalista raggiunga una conclusione e un suo collega quella opposta? Forse il problema sono gli articoli originali, che non sono così categorici nelle conclusioni come invece troppo spesso appare negli articoli di stampa che li riassumono. Ma forse c’è anche un problema più profondo, e cioè che molti giornalisti, così come il lettore medio, ignorano totalmente i meccanismi che regolano le pubblicazioni scientifiche e quindi raramente riescono a contestualizzarli correttamente e a dargli l’importanza, poca o tanta, che meritano. Spesso sui giornali si ignorano le differenze tra una pubblicazione su una rivista scientifica e una comunicazione a un congresso, tra un rapporto pubblicato solo sul web e una rassegna che riassume le conclusioni di centinaia di ricerche indipendenti. Tutto fa brodo, tutto diventa «una ricerca dell’università X». E troppo spesso su giornali e riviste sembra che l’ultima pubblicazione, in ordine di tempo, sia sempre quella definitiva, che aggiorna tutte le precedenti, che pone la parola «fine», per cui si può «sparare» il titolone. La ricerca scientifica è considerata come un processo lineare e le pubblicazioni come mattoncini del lego aggiunte ad una torre sempre più alta sino ad arrivare alla verità assoluta in un certo campo. Be’, non è così. Nella scienza, specialmente in campi dove gli studi sperimentali sono complessi e di difficile interpretazione, è normale che una ricerca suffraghi un’ipotesi che sarà smentita qualche anno dopo da una seconda ricerca, la quale verrà confermata o smentita da una terza ricerca. Una quarta ricerca potrà poi magari riconfermare lo studio originario. Insomma nel giudicare una ricerca è sempre necessario collocarla tra altre che indagano lo stesso fenomeno. A volte si scopre che un esperimento è stato mal eseguito, oppure che gli scienziati non avevano tenuto sotto controllo tutti i parametri. Altre volte invece è l’analisi statistica  il punto debole di una ricerca, e i dati devono essere reinterpretati. Fare scienza, buona scienza, è difficile. Seguiamo il cammino di una ipotetica ricerca di uno scienziato interessato a confrontare il contenuto nutrizionale di pomodori biologici con quello dei pomodori convenzionali. Prima di tutto deve decidere come svolgere la ricerca. Potrebbe andare al supermercato, comperare dei pomodori bio e convenzionali, fare le analisi e pubblicarle. Questo tipo di ricerca si chiama basket survey («studio nel cestino»: noi scienziati usiamo spesso termini in inglese anche quando parliamo in italiano). È facile, veloce e poco costoso fare studi di questo tipo, ma i loro risultati sono di difficile interpretazione. I due tipi di pomodori acquistati per l’analisi sono sicuramente cresciuti in ambienti, climi e suoli diversi, e magari sono anche di varietà diverse. Ogni differenza misurabile dagli strumenti non potrebbe essere attribuibile con certezza al metodo di coltivazione (bio o convenzionale) perché potrebbe dipendere dagli altri fattori. Questi studi si eseguono se proprio non è possibile fare altrimenti. Invece di andare al supermercato, il ricercatore potrebbe decidere di coltivare lui stesso i pomodori, sullo stesso pezzo di terra e nei due modi differenti, in modo da poter attribuire ogni risultato solamente al metodo di coltivazione. Ovviamente, potrebbe anche chiedere ad un agricoltore di coltivarli per lui. Purtroppo questi studi, chiamati field trials («prove sul campo») sono lunghi e costosi da condurre. Inoltre, non basta effettuare un solo esperimento. Se voglio che la ricerca sia di interesse per altri sarebbe meglio ripetere le prove anche su terreni diversi e in diverse condizioni climatiche, magari con varietà di pomodori diversi. Gli studi di questo tipo sono più rari, proprio per i costi e le difficoltà intrinseche. Una via di mezzo sono i farm surveys, gli «studi in fattoria». Si cerca di confrontare prodotti, commercialmente disponibili, in modo tale da minimizzare le eventuali differenze dovute ad altri fattori. Ad esempio pomodori cresciuti in campi non troppo lontani tra loro e della stessa varietà, in modo che il clima sia lo stesso e, si spera, anche il suolo. I confronti così effettuati non sono perfetti perché rimane una certa variabilità dovuta alle diverse condizioni ambientali e di crescita, ma sono meglio degli studi effettuati al supermercato. Una volta deciso il tipo di studio, che dipende anche dalla disponibilità dei finanziamenti ricevuti, il nostro ricercatore effettua le sue analisi chimiche seguite da un’analisi statistica dei risultati. Non basta certo leggere i numeri riportati dagli strumenti e pubblicarli. Si deve essere ragionevolmente sicuri che i risultati non siano dovuti completamente al caso. Non è il caso qui di entrare nei dettagli matematici dell’analisi statistica, ma vi voglio offrire una semplice analogia per farvi capire quali problemi si debbono affrontare durante le ricerche scientifiche. Prendete una moneta e lanciatela dieci volte. Voi sapete che mediamente dovreste ottenere cinque teste e cinque croce (sì, lo so che sugli euro non ci sono croci o teste, ma insomma, avete capito). Se nel vostro lancio di dieci monete ottenete per quattro volte testa e per sei croce, che fate? Chiamate i giornalisti e annunciate ai quattro venti in una conferenza stampa che avete una moneta miracolosa? Certo che no. Dovete ripetere l’esperimento altre volte prima di trarre delle conclusioni. E queste possono essere tratte solo dopo un’accurata analisi statistica. Dopotutto non è strano che su dieci lanci esca testa per sei volte. Supponiamo invece che abbiate ottenuto testa per dieci volte di seguito. Strano vero? Vi viene il dubbio che ci sia qualche forza all’opera. Poi vi accorgete che è luna piena e formulate la vostra teoria: lanciando la moneta quando c’è la luna piena si ottiene sempre testa. Dopotutto nel corso dei secoli sono comparse teorie non meno bislacche sulle influenze della luna piena o nuova: crescono di più i capelli, nascono più bambini, si imbottiglia il vino e così via.[1] Magari trovereste anche qualcuno che vi crede. Dite di no? Be’, forse solo perché è una teoria palesemente assurda. Ma se invece della luna e della moneta parlaste di malattie, di «aura energetica del corpo» in contatto con il «campo energetico universale» e roba del genere, ecco che qualcuno che ci crede lo trovereste sicuramente. Ma torniamo ai nostri dieci lanci. Voi non avete barato, avete davvero ottenuto per dieci volte testa. A questo punto dovreste chiedervi quante probabilità ci sono che il risultato osservato sia dovuto completamente al caso. In questa circostanza (ricordate che è solo un’analogia: i casi reali sono molto più complessi) facendo due conti si può dedurre che avete circa lo 0,1% di probabilità che in una serie di dieci lanci di una moneta escano tutte teste. È una piccola probabilità, ma non si può escludere. Se ci provate per mille volte potete aspettarvi (ma non con certezza) che accada. Ciò che intendo dire è che possono verificarsi deviazioni anche consistenti dai valori medi che ci si aspetta da un fenomeno. Sono deviazioni assolutamente previste dalla teoria matematica. Anzi, ci sarebbe da stupirsi se in ogni serie di dieci lanci ottenessi sempre cinque volte testa e cinque volte croce. Le deviazioni dalla media stupiscono sempre, anche se sono perfettamente «naturali». Chi ad esempio gioca al lotto puntando sui numeri più in ritardo rispetto alla media con cui dovrebbero essere estratti, cioè che non escono da più settimane, compie un errore analogo (e non aumenta per nulla le sue probabilità di vittoria). È perfettamente normale che ci siano dei numeri «in ritardo». Ci devono  essere, così come ci saranno dei numeri «in anticipo». Questo però non impedisce a molte persone di buttare soldi seguendo una idea errata. Quindi, elaborando i dati delle vostre analisi sui pomodori vi dovete anche chiedere se i risultati che avete ottenuto siano significativi o siano il frutto del caso. Ora immaginatevi mille ricercatori che provano a lanciare dieci volte la moneta e che a uno di questi escano solo teste. Sara tentato, il nostro ricercatore, di pubblicare i risultati del suo esperimento? Questo è solo una delle analisi statistiche necessarie per «dare significato» ai vostri numeri grezzi. Supponiamo ad esempio che il vostro confronto di nutrienti includa un centinaio di sostanze chimiche con altrettanti test. Con così tanti confronti, sempre statisticamente, qualche test può segnalarvi delle differenze che però, in realtà, non esistono realmente, sempre per il frutto del caso. Insomma, analizzare bene i dati è tanto importante quanto effettuare l’esperimento. Avete fatto l’analisi statistica e vi fidate dei vostri dati. Ma siete sicuri di averli raccolti nel modo corretto? Nel selezionare i vostri pomodori al supermercato potreste inconsciamente aver preso dei pomodori convenzionali belli maturi, i migliori sul banco, mentre per quelli biologici non avete potuto fare altrettanto perché ne erano rimasti solo due un po’ smunti e avvizziti. Quanto rappresentativi saranno i risultati della vostra analisi? Non molto. Questo tipo di problema nella raccolta dei dati è chiamato selection bias (errore sistematico dovuto alla selezione dei campioni) ed è molto frequente. Supponiamo ad esempio che vogliate studiare come una dieta vegetariana influenzi la salute e il benessere fisico. La cosa più semplice che vi potrebbe venire in mente è di selezionare cento vegetariani e cento onnivori a caso e di verificare, seguendo la loro vita per un certo numero di anni, quanti di loro sviluppano un tumore. Sbagliereste. Uno studio così soffre del selection bias. È probabile infatti che almeno alcuni dei vegetariani selezionati siano in generale più attenti allo stile di vita e quindi, ad esempio, nel loro gruppo ci siano statisticamente meno fumatori. Questo porterà a una minore incidenza di cancro al polmone, che potremmo erroneamente attribuire ai presunti benefici di una dieta vegetariana invece che al fatto che ci sono meno fumatori. Per correggere l’errore sistematico devo tener conto matematicamente di questo fatto o selezionare sin dall’inizio un numero equivalente di fumatori tra i vegetariani, rischiando però di introdurre un altro errore sistematico perché il campione non è più casuale. È rimasto famoso il caso del sondaggio elettorale effettuato dal quotidiano «Chicago Tribune» in occasione dell’elezione presidenziale americano del 1948: Thomas E. Dewey contro Harry S. Truman. Il sondaggio fu effettuato telefonicamente e i suoi risultati davano vincente Dewey. Il giornale doveva andare in stampa quando ancora i risultati ufficiali non erano noti. Fidandosi dei suoi analisti politici e dei risultati del sondaggio telefonico, il giornale andò in stampa con un titolo a nove colonne: «Dewey sconfigge Truman». Peccato che la mattina successiva i risultati ufficiali davano vincente Truman. Che cosa era successo? I telefoni all’epoca erano costosi e solo la classe medio-alta poteva permetterseli. Il campione telefonico dunque non era rappresentativo dell’elettore medio, che avrebbe votato Truman in percentuale maggiore, dandogli la vittoria. Il «Chicago Tribune» era caduto vittima del selection bias. Bene, avete fatto il possibile per selezionare in modo corretto i vostri pomodori o le fattorie da cui li avete presi, anche se qualcosa può esservi sfuggito. Vi fidate dei dati che avete raccolto. Ora potete annunciare al mondo i risultati. È noto che nel mondo scientifico vengono pubblicati più frequentemente i risultati positivi, dai quali emerge un effetto di qualche tipo, rispetto a quelli negativi. Se i vostri pomodori bio sono risultati statisticamente identici a quelli convenzionali potreste non essere entusiasti del risultato e non aver voglia di perdere tempo a scrivere un articolo. Magari state anche facendo  esperimenti di altro tipo dove avete notato un effetto imprevisto e vi dimenticate dei pomodori. Insomma, se non siete proprio motivati potreste pensare che, dopo tutto, quei pomodori non valgano lo sbattimento e vi convenga lasciar perdere. Nessuno saprà mai del vostro esperimento negativo. Questo fenomeno è noto nella letteratura scientifica come reporting bias (potremmo tradurlo in italiano come «errore sistematico dovuto alle preferenze nel riportare le ricerche», e con questo capite anche perché nella scienza si preferiscano spesso i termini in inglese). Siete però un ricercatore coscienzioso, sapete che è importante far conoscere i risultati delle vostre ricerche anche se queste hanno dato esito negativo. Dopo tutto, un risultato negativo è comunque un risultato. Decidete di scrivere un articolo che descriva il vostro esperimento. Purtroppo però è anche dimostrato che è più difficile farsi pubblicare quando si descrivono gli esiti di ricerche «negative» (in cui non si è osservato nulla di eclatante). Gli editori delle riviste scientifiche infatti accettano più volentieri ricerche che mostrano differenze o ritrovamenti originali. Anche per questo effetto si è coniato un nome: publication bias (errore sistematico dovuto alla pubblicazione). Questo significa che può essere più facile trovare articoli che descrivano differenze significative tra due pomodori, o tra due farmaci, che non articoli che dimostrino come non ci sia alcuna differenza statistica. Esiste poi anche un effetto dovuto al «committente» di una certa ricerca. È più probabile, ad esempio, che una ricerca su un determinato farmaco mostri degli effetti positivi se la ricerca è stata finanziata dall’azienda farmaceutica produttrice. Ho come il sospetto che la cosa non vi sorprenda più di tanto. Questo non significa necessariamente che le ricerche pubblicate siano state falsificate: è più facile che gli studi dai quali è emerso un risultato sfavorevole all’azienda non siano stati pubblicati, sbilanciando così la statistica. Questo non significa neppure che una ricerca sui pomodori biologici finanziata da un’associazione che promuove l’agricoltura biologica,  uno studio di Greenpeace sugli Ogm, un rapporto di una multinazionale su un suo farmaco o una ricerca sull’efficacia dei prodotti omeopatici (non chiamateli farmaci, per favore) realizzata dalla ditta che li mette in commercio sia da rigettare in partenza. Nella scienza si deve sempre entrare nel merito, anche se  è bene accostarsi all’analisi della ricerca con un misurato sospetto. Armati delle più buone intenzioni decidete che volete far conoscere al mondo i risultati delle vostre ricerche e aggiungere il vostro tassello all’insieme delle pubblicazioni scientifiche nel mondo (collettivamente chiamate letteratura scientifica). Scopo primario di una pubblicazione scientifica è spiegare per filo e per segno tutto quello che avete fatto, che cosa avete visto, come avete calcolato e analizzato i dati e così via. Tutto insomma. Chi leggerà il vostro resoconto deve avere tutte le informazioni necessarie per giudicare se il vostro studio è stato fatto nel migliore dei modi, se vi siete dimenticati qualche cosa, se non ci sono degli errori, se avete interpretato i risultati in modo statisticamente errato e così via. Ci sono vari modi per raccontare i risultati del vostro lavoro, e non sono tutti equivalenti dal punto di vista dell’accoglienza e dell’importanza che la comunità scientifica gli attribuirà. La prima cosa che potete fare è scrivere un breve riassunto, preparare un po’ di diapositive da proiettare o da stampare, andare ad un congresso e sottoporre il vostro resoconto agli altri ricercatori, fornendo più dettagli possibile. Oppure potete scrivere un rapporto e pubblicarlo sul vostro sito web o in qualche archivio online. O magari la ricerca l’ha fatta un vostro studente e l’ha descritta nella tesi di laurea o di dottorato. Se vi fermaste qui però non sareste dei buoni scienziati. A questo tipo di pubblicazioni, chiamate in gergo «letteratura grigia», non viene data generalmente molta importanza perché mancano i controlli minimi sulla qualità della ricerca. Diciamo che, in una seria discussione scientifica su qualunque tema, citare a sostegno delle proprie tesi un «rapporto» pubblicato solo su internet o una comunicazione ad un congresso vale come il due di picche quando briscola è fiori (o come il due di bastoni quando briscola è denari, se preferite). E che non vi venga in mente, a questo punto, di indire una conferenza stampa per illustrare il vostro lavoro. Non se ne parla nemmeno. I vostri colleghi scienziati dello stesso campo non hanno ancora potuto valutare se la ricerca è ben fatta e meritevole di far parte della letteratura scientifica. Troppo spesso negli ultimi anni ricercatori poco professionali hanno affidato alla stampa le proprie considerazioni, magari lanciando allarmi salutistici, prima che la comunità scientifica potesse valutare l’affidabilità di quelle conclusioni. E troppo spesso organizzazioni e gruppi di pressione vari hanno approfittato di quei rapporti per cercare di influenzare l’opinione pubblica o i legislatori. Troppe volte è successo che, dopo un attento esame della comunità scientifica, certe ricerche strombazzate sui giornali siano risultate prive di fondamento. Ma ormai il danno era fatto. Questa tattica di utilizzare rapporti non sottoposti a verifica è purtroppo all’ordine del giorno. È usata dalle industrie alimentari per promuovere prodotti, dalle associazioni ambientaliste per le loro battaglie, da politici e policy makers per le loro strategie. Poiché siete scienziati seri, dopo aver presentato i vostri risultati a un congresso non ci pensate neppure a convocare una conferenza stampa o a strombazzare i vostri risultati su qualche sito web, magari gestito da attivisti di qualche tipo che non si farebbero scrupoli ad usare le vostre ricerche in modo scorretto, convinti che tutto fa brodo pur di salvare il mondo. Vi decidete invece a scrivere un articolo contenente tutti i dettagli sulla vostra ricerca, in modo tale che i lettori abbiano gli elementi per decidere se le vostre conclusioni sono solide. Scrivete il vostro articolo, descrivendo minuziosamente cosa avete fatto, riportando accuratamente i dati senza nessuna esclusione e indicando chiaramente come avete analizzato statisticamente i dati. Ora decidete di spedirlo ad una rivista scientifica. Dovete solo scegliere quale. Esistono migliaia di riviste specializzate nella pubblicazione di articoli scientifici, solitamente vendute solo per abbonamento alle biblioteche e agli istituti di ricerca. Come per le squadre di calcio, diciamo che esistono riviste di serie A molto prestigiose, dove si pubblicano tendenzialmente (ma non sempre) lavori di qualità. Poi ci sono quelle di serie B e così via, a scendere. È purtroppo vero che in tutti i campi ci sono riviste dove si può pubblicare qualsiasi schifezza, quindi il fatto che una determinata ricerca sia stata pubblicata da qualche parte non è di per sé un indice di affidabilità. La carriera e la notorietà di uno scienziato dipendono anche dalle riviste su cui pubblica i propri lavori. Un articolo uscito su «Nature» o «Science» o «The Lancet» ha immediatamente una risonanza mondiale, mentre uno pubblicato su un oscuro periodico, magari in lingua italiana, non avrà lo stesso impatto. Siete convinti che la vostra ricerca sia importante, che rivoluzionerà le conoscenze sul pomodoro. Volete che abbia più risonanza possibile e quindi decidete di spedire il vostro manoscritto ad una rivista prestigiosa. Che succede a questo punto? I vari editor, spesso scienziati ma non necessariamente del vostro campo e quindi non titolati nel giudicare la qualità del vostro articolo, spediscono il manoscritto a uno o più scienziati del vostro campo, o che comunque sono in grado di dare un giudizio di merito su quanto avete scritto. Questo processo si chiama in gergo peer review (revisione dei pari). I revisori possono essere più di uno e svolgono il loro lavoro in modo anonimo e gratuito. A tutti noi scienziati capita di dover fare da revisore ad articoli scritti da altri. Fa parte del nostro mestiere. Scopo del revisore è verificare che l’articolo non contenga errori grossolani, che l’esperimento sia stato effettuato come si deve, che sia stato descritto in tutti i dettagli, che le conclusioni siano solide, che l’autore abbia tenuto conto di quanto era già noto dalla letteratura e così via. I revisori possono giudicare l’articolo meritevole di pubblicazione su una certa rivista, oppure chiedere all’autore ulteriori approfondimenti, o ancora rifiutare l’articolo e dichiararlo non pubblicabile perché contiene degli errori. In quest’ultimo caso l’autore può richiedere un giudizio di appello (in modi diversi a seconda della rivista), ma alla fine dovrà accettare il giudizio dei revisori che, come ho spiegato, rimangono anonimi proprio per non subire pressioni indebite da parte dell’autore. Cosa succede se l’articolo è stato rifiutato? Se possibile, gli errori indicati dai revisori andrebbero corretti prima di ritentare una pubblicazione, magari su una rivista meno prestigiosa e, diciamo così, più di «bocca buona». Può anche accadere però che l’autore cerchi di pubblicare l’articolo senza cambiamenti, errori compresi. Scendendo lungo la scala di prestigio e serietà delle riviste scientifiche, è praticamente sicuro che qualcuno prima o poi accetterà di pubblicare quel lavoro. Ci sono editori di riviste non proprio eccelse che hanno letteralmente fame di testi da pubblicare. In fondo alla scala della decenza ci sono le riviste che non hanno un processo di revisione dei pari. Praticamente pubblicano qualsiasi cosa venga loro spedita, a patto che ricada nel campo specifico di cui si occupano. Non c’è da stupirsi: le riviste scientifiche sono un business lucroso per alcuni editori. Ad essere gentili, un articolo apparso su una rivista senza peer review vale come la carta con cui si avvolge il formaggio. I giornalisti che raccontano di una «nuova rivoluzionaria ricerca pubblicata che dimostra bla bla bla» sono al corrente di questi fatti? Lo spero proprio. Che succede se l’articolo ha passato le forche caudine dei revisori e viene pubblicato? Deve ritenersi esente da problemi? Vengono accettate le sue conclusioni? No. Non ancora. La pubblicazione su una rivista, anche la più prestigiosa, non è una garanzia che la ricerca sia valida. Se tutti gli articoli pubblicati che in seguito si sono rivelati sbagliati dovessero sparire magicamente dagli scaffali si libererebbe molto spazio nelle biblioteche scientifiche. Non voglio minimamente suggerire che ci sia della malafede. Ci sono casi in cui accade, ma credo che siano un’esigua minoranza, e specialmente in campi dove ci sono potenzialmente molti soldi coinvolti. Il fatto è che fare scienza è difficile, e fare buona scienza è ancora più difficile. La pubblicazione serve essenzialmente per permettere alla comunità scientifica di leggere ed eventualmente criticare l’articolo, entrando nel merito. Magari c’è stata un selection bias e l’autore non se ne è accorto. Magari l’analisi statistica non era appropriata e i revisori non l’hanno notato e così via. Una volta pubblicato il lavoro, la comunità scientifica inizia a discuterne e a valutarne sia la qualità sia le implicazioni. Magari qualche altro scienziato può essere stimolato a ripetere la ricerca, nello stesso modo o variando alcuni parametri, per verificarne le conclusioni. Non è infrequente che, in campi come la nutrizione e la medicina, vengano pubblicati articoli in contraddizione tra loro. A volte solo dopo centinaia di ricerche e anni di studi si giunge ad una conclusione, che è sempre solo semidefinitiva. Sulle riviste scientifiche non si pubblicano solamente i risultati di esperimenti originali. Esiste anche una categoria speciale di articoli, chiamati «rassegne» (review in inglese) in cui gli autori si preoccupano di fare il punto della situazione su un determinato argomento, andandosi a leggere pazientemente decine, a volte centinaia di articoli originali per tracciare un quadro d’insieme. In questo modo l’eventuale studio «sballato» viene controbilanciato da altri studi magari fatti meglio o che mettono in luce aspetti diversi del fenomeno prima non considerati. La cosiddetta «rassegna sistematica» (systematic review) ha la caratteristica di prendere in considerazione tutti gli articoli pubblicati su un certo argomento che soddisfano determinati criteri di qualità scientifica. In un certo senso, è il riassunto più «onesto» che si possa fare sulle conoscenze in un determinato campo. Un editoriale del 2007 dal titolo Il bisogno di rassegne sistematiche sulla nutrizione e la dietetica pubblicato sul «British Journal of Nutrition» lamenta la situazione [2]: Il selection bias è spesso involontario. C’è però una pratica assai diffusa, utilizzata moltissimo da gruppi di interesse e dall’industria agroalimentare: riportare sistematicamente al grande pubblico solamente le ricerche che fanno più comodo. Supponiamo di essere un’azienda alimentare interessata a lanciare un nuovo succo di frutta con presunte proprietà salutistiche. L’industria vuole aggiungerci della vitamina Z (non esiste, è solo per fare un esempio) e dichiararlo in etichetta per convincere i consumatori che questo prodotto è meglio del concorrente che non contiene la vitamina Z. Supponiamo che la ricerca scientifica sulla vitamina Z sia tutt’altro che univoca, e che in letteratura compaiano sia articoli a favore di un presunto effetto benefico di questa (immaginaria) sostanza sia articoli contrari. Non c’è problema, basta citare solamente gli articoli a favore e siamo a posto. Si scrive un «rapporto», si apre un sito web sui benefici della vitamina Z, si convince qualche giornale o rivista a parlarne e il gioco è fatto. Fateci caso la prossima volta che siete al supermercato: che ne sapete voi se veramente la vitamina E aggiunta al succo di frutta è benefica? O se gli omega 3 o il selenio aggiunto alle patate facciano bene alla salute? Ci credete perché avete letto qualche articolo su riviste e giornali? Dovete solo sperare che chi ha scritto l’articolo abbia fatto una seria ricerca in letteratura prima di trarre le sue conclusioni e non si sia basato solo sulle affermazioni di chi ha, ovviamente, degli interessi economici in gioco per vendere dei prodotti. Una «selezione  mirata» è ciò che ha fatto l’Aiab nella sua pagina web riportata all’inizio, per cercare di dimostrare che i prodotti biologici sono più ricchi di nutrienti. Non dice cose false, e fornisce anche (cosa rara ed apprezzabile) i riferimenti bibliografici dai quali trae le proprie affermazioni. Però gli articoli pubblicati in letteratura sono citati in modo selettivo: soltanto quelli a favore. D’altra parte un sito web non è una rivista scientifica, con una sua etica e con le sue regole di pubblicazione. Ma questo il lettore comune non lo sa e non può farsi un’idea del valore di quelle notizie. Nel gioco dei dadi vince chi lancia il numero più alto. Ora supponiamo che io vada a strombazzare ai quattro venti ogni volta che vinco, ma che taccia quando pareggio o perdo. Posso addirittura affermare di possedere un dado «numerologicamente superiore» che mi permette di vincere. Il punto è che se non si riportano correttamente tutti i dati (le partite, nel mio caso), chi legge le notizie non può giudicare il grado di affidabilità di una mia affermazione. Al lettore che voglia iniziare ad approfondire l’argomento di come troppo spesso articoli scientifici di qualità dubbia e, in generale, la cattiva scienza venga usata per scopi commerciali consiglio il libro La cattiva scienza di Ben Goldacre (Bruno Mondadori, 2009). La colpa della cattiva informazione scientifica non è solo dei media e dei giornalisti: a volte ci si mettono direttamente gli scienziati, volontariamente o meno. Sempre più spesso sono esposti mediaticamente e intervistati da giornalisti incompetenti che pretendono una risposta di dieci secondi ad una domanda complessa che richiedebbe mezz’ora di spiegazioni, ma la pubblicità preme, ed è per questo che sempre più spesso gli scienziati intervistati, per dire qualche cosa che «lasci il segno» in quei preziosi dieci secondi di notorietà mediatica, si abbandonano a dichiarazioni apocalittiche oppure trionfalistiche, semplificando troppo e rendendo un cattivo servizio alla scienza e al pubblico. Questa situazione è stata descritta con disarmante candore da Stephen Schneider, famoso climatologo, convinto ambientalista e sostenitore a spada tratta dell’origine antropica del riscaldamento globale. In un’intervista alla rivista «Discover», Schneider ha dichiarato: Ho purtroppo il dubbio che qualche scienziato in tv e sui giornali sposti l’equilibrio un po’ troppo verso l’«efficacia» a discapito della correttezza dell’informazione. Dopo questa lunga digressione su come funzionano le pubblicazioni scientifiche, di cui vi ho dato una descrizione semplificata, possiamo tornare all’argomento iniziale: i cibi biologici sono più nutrienti o no di quelli convenzionali? Che dice la scienza, tutta la scienza? Lo vedremo nel prossimo capitolo. (o comprate il libro   ) Dario Bressanini [2] C. D. Summerbell e H. J. Moore, The need for systematic reviews on nutrition and dietetics, in «British Journal of Nutrition», vol. 98, 2007, pp. 663-664" },
    { "title": "Cristalli di sale (2): quanto sale si scioglie nell’acqua?", "text": "Continuiamo il nostro viaggio nel sale con un esperimento. Le scuole sono iniziate da poco e la mia anima “educational” in questo periodo riemerge   . Il sale è una materia prima che costa poco, non è pericolosa, e si può utilizzare per vari esperimenti da fare anche con bambini. Quando da piccolo giocavo con il “piccolo chimico” gli esperimenti che più mi piacevano erano quelli dove si producevano dei cristalli. Avevo prodotto dei bellissimi cristalli blu di solfato di rame (un grande classico), grandi cristalli bianchi di allume di rocca, cristalli di zucchero e di altre sostanze. Il sale però non era mai citato nei miei libri di esperimenti di chimica. “Chissà come mai?”, mi chiedevo. Solo più tardi avrei imparato che per produrre dei bei cristalli di sale serviva molto tempo, per via della particolare solubilità del cloruro di sodio. Cominciamo da qui dunque. Prendete un recipiente contenente un po' di acqua del rubinetto e cominciate ad aggiungere del sale (grosso o fino non importa) mescolando. Inizialmente questo si scioglierà rapidamente, poi pian piano rallenterà la velocità di dissoluzione sino a quando non sarà più possibile aggiungere ulteriore sale in soluzione: si dice che la soluzione è satura.­ Questo succede perché l’acqua riesce a mantenere in soluzione solo una certa quantità di sale. L’eccesso rimane sul fondo indisciolto. La solubilità di una sostanza sono i grammi che riescono a sciogliersi in 100 g di acqua pura. La solubilità però dipende dalla temperatura: se aumentiamo la temperatura dell’acqua aumentano sia la velocità di dissoluzione sia la quantità di cloruro di sodio che si può sciogliere. La solubilità di quasi tutte le sostanze aumenta all’aumentare della temperatura. Quella del cloruro di sodio però non varia troppo (quella dello zucchero varia molto di più ad esempio). A 20 °C cento grammi di acqua sciolgono poco più di 35 grammi di cloruro di sodio, mentre a 80 °C se ne sciolgono circa 38. In figura vedete la curva di solubilità in funzione della temperatura  La determinazione precisa della curva di solubilità è difficile dal punto di vista sperimentale, e infatti in letteratura si trovano valori anche un po' diversi. Io faccio riferimento all’articolo “On the solubilità of sodium chloride in water” H. Langer and H. Offermann, Journal of Crystal Growth 60, 389 (1982) che riporta la seguente formula per la solubilità del cloruro di sodio in funzione della temperatura espressa in gradi Celsius: g NaCl in 100g H2O  = (35.335 - 0.22947 T) / (1-0.0069059 T)  Uno dei metodi più semplici utilizzati per produrre velocemente dei cristalli di una sostanza solubile in acqua è quello di sfruttare la differente solubilità a temperature diverse. Si scalda l’acqua e si aggiunge la massima quantità di sostanza solubile a quella temperatura. A questo punto si lascia raffreddare la soluzione. Diminuendo la temperatura diminuisce la quantità di sostanza che può rimanere in soluzione, e quindi l’eccesso va a formare dei cristalli. Questo è il metodo preferito per ottenere dei bellissimi cristalli di solfato di rame (lo trovate al consorzio agrario se volete). Questo metodo però non è l’ideale per il sale perché la differenza di solubilità non è molto elevata tra acqua calda e acqua a temperatura ambiente. Per maggior comodità per tutti i miei esperimenti, invece che sciogliere tutte le volte del sale in acqua, preferisco tenere a portata di mano una bottiglia di soluzione satura ottenuta aggiungendo ad un litro d’acqua 400 grammi di sale. Preparo la soluzione un paio di giorni prima aiutandomi con un imbuto scuotendo ogni tanto vigorosamente il contenuto. La potete vedere in fotografia: il sale indisciolto rimane sul fondo. Al di sopra la soluzione è satura. In questa bottiglia finiranno i resti dei vari esperimenti, in modo da avere sempre una soluzione satura a disposizione. La procedura che uso per produrre dei piccoli cristalli è molto semplice: porto a 70 °C mezzo litro circa di soluzione satura,  la verso poi in un recipiente di plastica di quelli per conservare il cibo e lascio raffreddare. L’acqua calda evapora un po' e raffreddando si formano dei piccoli cristalli sulla superficie che in seguito affondano e cominciano a crescere. Nel giro di mezza giornata ecco formati dei bei cristallini sul fondo del recipiente.  Belli vero? La qualità e la quantità dei cristalli formati purtroppo dipende da moltissimi fattori: la velocità di evaporazione (che dipende anche dalle dimensioni e dal tipo di recipiente), la temperatura dell’acqua (ho fatto prove da 60 °C a 90 °C) la temperatura della stanza, la quantità di soluzione impiegata e così via quindi se volete ripetere l’esperimento dovrete un po’ adattare i vari fattori al vostro caso. Usando un contenitore più stretto, usando la stessa quantità di soluzione, ho ottenuto un maggior numeri di cristalli più piccoli.  È possibile rallentare il raffreddamento, e quindi ottenere dei cristalli più grossi, mettendo il recipiente a raffreddare in un forno, spento, che abbiamo preventivamente scaldato (io lo scaldo a 100 °C). Dopo una giornata di accrescimento ecco i miei piccoli cristalli: non sono bellissimi?  Questi invece sono quelli ottenuti con il recipiente più stretto (oppure scaldando l’acqua a 80 °C invece che a 70 °C).  In molti libri di chimica si insegna che i cristalli di cloruro di sodio sono cubici e trasparenti. In realtà il cloruro di sodio può cristallizzare in molte forme diverse (ne vedremo altre) e nelle condizioni che abbiamo usato si formano prevalentemente cristalli bianchi e a forma di parallelepipedo basso. Per ottenere dei cristalli cubici trasparenti dovremo utilizzare un’altra procedura. Per ora divertitevi con questi, e se provate a farli ditemi le condizioni (quantità, temperatura, etc.) che avete utilizzato. Alla prossima Dario Bressanini" },
    { "title": "Il peso del sale. Cristalli di sale (3)", "text": "Il sale grosso sala più o meno di quello fino? Nel primo articolo che ho scritto sul sale avevo affermato che 100 grammi di cloruro di sodio disciolti in acqua salano ovviamente nella stessa maniera: sale fino oppure grosso pari sono. Tuttavia uguali volumi di sale grosso e fino, a causa del diverso impaccamento dei cristalli, corrispondono a pesi diversi di cloruro di sodio. Di sale fino riusciamo a farcene stare di più e quindi per questo motivo è sempre bene, nelle ricette dove il sale è un componente critico, pesare il sale e non andare “a occhio”. Questa mia affermazione ha innescato una simpatica e vivace discussione tra i lettori nei commenti perché non è per nulla ovvio che, nonostante i cristalli più voluminosi del sale grosso, questi debbano lasciare “più buchi” tra uno e l’altro. L’obiezione è fondata. Immaginate che i cristalli siano delle sferette tutte della stessa dimensione (attenzione, prima semplificazione teorica). In una scatola, supponendo che sia molto più grande della dimensione delle sfere e che quindi un eventuale effetto dovuto alle pareti sia trascurabile (seconda semplificazione teorica), il rapporto tra il volume occupato dalle sfere e il vuoto lasciato libero tra gli interstizi delle sfere non dipende dalla dimensione delle sfere e quindi sale fino e sale grosso non dovrebbero mostrare differenze. Questa la teoria (semplificata). Ma la pratica? Come suggerito nei commenti dalla lettrice letteredalucca, apriamo due scatole da 1 kg delle due tipologie e vediamo “a occhio di massaia” il livello del contenuto. Detto fatto  Il sale fino è a destra. Si vede “a occhio” che il livello raggiunto dai due sali è diverso. Però, ohibò, il livello di sale fino è più alto, non più basso! Quindi 1 kg di sale grosso occupa meno volume (e quindi si impacca meglio) di 1 kg si sale fino. Quindi, la teoria non pare essere confermata, ma neppure la mia affermazione iniziale che implicava che il sale grosso occupasse più volume, non meno. Quindi? Quindi anche negli esperimenti si fanno delle assunzioni e delle semplificazioni, a volte implicite, e se dovessero sparire dalle biblioteche scientifiche, come per magia, tutti i resoconti di esperimenti poi risultati errati, o sperimentalmente corretti ma con una interpretazione errata, si libererebbe molto spazio negli scaffali. (Staremo a vedere per i neutrini che paiono viaggiare più veloci della luce). L’assunzione più grossa qui è che davvero ci fosse esattamente 1 kg di sale in entrambe le scatole, ma ce ne sono altre: ad esempio che la scatola non fosse deformata al centro. L’osservazione iniziale quindi non è molto affidabile e si dovrebbe effettuare un esperimento più rigoroso. Aperta parentesi: se però appartenessi all’organizzazione SaltPeace per l’abolizione del sale fino in quanto “volumetricamente non ecosostenibile”   non mi farei tanti scrupoli: scriverei un “rapporto” con una grafica accattivante, lo metterei sul sito web di “SaltPeace, per un mondo libero da sale fino”, manderei una agenzia ai giornali che, quasi sicuramente, a pecorone, scriverebbero un trafiletto che inizierebbe così “Il sale fino non è volumetricamente ecosostenibile. Lo afferma un sapporto di SaltPeace”. A cui seguirebbero delle dichiarazioni di SlowSalt di appoggio al sale grosso, più tradizionale e rispettoso dei saperi tradizionali. Il tutto basato su un esperimento privo di rigore che vale come il due di picche quando briscola è fiori. Chiusa la parente, come direbbe Totò. Facciamo quindi un esperimento un po’ più rigoroso (ma lungi dall’essere perfetto. L’esperimento perfetto non esiste). Decido quindi di prendere due bicchieri uguali, di riempirli fino all’orlo dei due tipi di sale e di pesarli. Per meglio impaccare il sale si deve scuotere bene i bicchieri, per essere sicuri di occupare tutto lo spazio disponibile, e si deve cercare di riempire il bicchiere sino al bordo in modo accurato. L’esperimento va ripetuto più volte, per raccogliere abbastanza dati sperimentali da poter trattare poi i risultati con delle tecniche statistiche. Il lettore Chino nei commenti ha effettuato questo esperimento per dieci volte. Io mi sono limitato a tre per verificare i suoi risultati. Ecco il risultato medio con due bicchierini riempiti di sale iodato Esselunga. Il sale fino a destra, quello grosso a sinistra.  In un bicchiere ci sta più sale fino, esattamente come avevo scritto nel primo articolo. Circa il 6% in più. L’esperimento non è perfetto. Le pareti del recipiente non sono rigide, anche se sono meglio del cartone. Il livellamento superiore può non essere stato perfetto. Il sale fino potrebbe essere più umido. Tuttavia la differenza tra le due pesate (15 grammi) non sembra essere facilmente spiegabile dalle eventuali piccole fluttuazioni derivanti da un apparato sperimentale approssimativo, e quindi è ragionevole concludere di essere in presenza di un effetto reale. È interessante notare che Chino, nel suo esperimento, trovava un 12.5% in più di sale fino mentre io trovo una differenza minore. È possibile che la differenza possa dipendere anche dalla marca del sale utilizzato (Esselunga vs. Auchan). Ma la teoria? Dimostrato sperimentalmente come la teoria iniziale dell’equivalenza tra sale fino e sale grosso fosse errata, un buon teorico cerca di capire quali assunzioni non fossero giustificate e prova a rimediare. Ovviamente i cristalli di sale non sono sfere e soprattutto non sono tutti della stessa dimensione. (qui ci starebbe bene la storiella dell’approssimazione del cavallo sferico, ma siccome più sotto ne racconto già un’altra sarà per una prossima volta). Cristalli più piccoli possono occupare lo spazio vuoto lasciato libero dai cristalli più grandi, e altri ancora più minuscoli riempire efficacemente lo spazio ancora libero. Quello che conta quindi è la distribuzione della grandezza dei cristalli. Come suggerito nei commenti dell'altro articolo la distribuzione granulometrica è una grandezza importante. Ecco quindi che una osservazione sperimentale, una volta verificata e accettata, diventa “un fatto in cerca di una teoria che lo spieghi”, ed ecco che la teoria iniziale sbagliata viene migliorata per includere questo nuovo fatto “inspiegabile”, che diventa ora spiegabilissimo. Diceva Sir Arthur Stanley Eddington che “per la verità delle conclusioni della scienza, l’osservazione è la suprema corte di appello” A questo punto sono bravo e vi risparmio il pippone su come le teorie sbagliate (nella scienza ma anche in altri campi dell’umano sapere) si debbano piegare all’evidenza sperimentale, ma solo quando le prove sono sufficientemente solide e rigorose, e devono essere tanto più rigorose e fondate quanto più l’esperimento contraddice teorie ed esperimenti fondamentali ormai accettati e dimostrati. Invece del pippone vi lascio raccontandovi una storiella strafamosa ma sempre carina che giunge a fagiolo perché riguarda il riempimento degli spazi vuoti. Gira anonima su internet da tempo immemorabile (la versione più vecchia che ho trovato risale agli anni ’80) ancor prima che ci fosse il web. Sembrerà strano ai più giovani, che spesso identificano il web con internet −e magari Facebook con il web− ma c’è stato un tempo quando il web ancora non esisteva e le informazioni su internet si trovavano collegandosi agli ftp anonymous, ai gopher, o leggendo usenet o in altri modi. Mi ricordo ancora quando il web era nato da poco e un giorno, per sfizio, ho visitato con un primo rudimentale browser tutti i siti web esistenti all’epoca al mondo: qualche centinaio (esisteva anche un sito che li elencava tutti) ! Sì, sto invecchiando… Un professore di filosofia stava in piedi di fronte ai suoi studenti con alcuni oggetti davanti a lui. Quando la lezione cominciò, senza dire una parola prese un grosso barattolo di maionese vuoto e iniziò a riempirlo con delle palline da golf. Fatto questo chiese agli studenti se il contenitore fosse pieno, ed essi risposero di sì.  Il professore allora tirò fuori una scatola con dei sassolini e li versò nel barattolo. Agitò un po’ il barattolo, e i sassolini rotolarono negli spazi fra le palline da golf. Ancora una volta il professore chiese agli studenti se il vasetto fosse pieno ed essi, ancora una volta, dissero di sì.  Il professore quindi raccolse una scatola con della sabbia e la versò nel barattolo. Ovviamente la sabbia riempì tutti gli spazi vuoti rimasti e coprì tutto. Il professore chiese ancora una volta se il barattolo fosse pieno, e gli studenti risposero con un unanime “sì”.  Il professore allora tirò fuori due tazze di caffè da sotto il tavolo e ne versò il contenuto nel barattolo, riempiendo anche gli spazi fra la sabbia. Gli studenti si misero a ridere. [n.d.A.: a volte il caffè è sostituito con la birra ma la morale non cambia]  “Adesso,” disse il professore quando le risate si calmarono, “voglio che voi capiate che questo barattolo rappresenta la vostra vita. Le palle da golf sono le cose importanti — la vostra famiglia, i figli, la salute e le vostre passioni — le cose per le quali se tutto il resto fosse perso, la vostra vita sarebbe ancora piena. I sassolini sono le altre cose che contano nella vostra vita. Come il lavoro, la vostra casa, l’auto.  La sabbia rappresenta tutto il resto — le piccole cose.  Se nel barattolo mettete prima la sabbia” continuò, “non ci sarà spazio per i sassolini o le palle da golf. Lo stesso vale per la vostra vita. Se spendete tutte le vostre energie sulle piccole cose non avrete spazio per le cose che sono importanti per voi.  Fate attenzione alle cose che sono fondamentali per la vostra felicità. Giocate con i vostri bambini. Curate la voistra salute. Portate fuori a cena il vostro partner. Uscite con gli amici. Ci sarà sempre tempo per pulire la casa e lavare l’auto. Prendetevi cura delle palle da golf prima — le cose che realmente hanno importanza. Impostate le vostre priorità. Il resto è solo sabbia.” Una studentessa allora alzò la mano e chiese cosa significasse il caffè. Il professore sorrise. “Sono contento che tu l’abbia chiesto. Serve solo a dimostrare che non importa quanto la vita possa sembrare piena, c’è sempre spazio per una tazza di caffè con un amico.” Alla prossima Dario Bressanini p.s. potete notare come finalmente abbiano aggiunto i tastini per condividere gli articoli su Facebook, Twitter e così via. Fatene buon uso " },
    { "title": "Mefitici sulfurei asparagi", "text": "Gli asparagi accompagnano la cucina mediterranea da almeno due millenni. Il genere Asparagus comprende circa 150 specie erbacee diverse. Alcune sono usate a scopo ornamentale o farmaceutico e una di queste, l’Asparagus officinalis L. è coltivata come ortaggio e mangiata. Asparagi selvatici (A. acutifolius) si ritrovano in Europa, Africa e Asia. Ancora oggi in molte regioni d’Italia si raccolgono e si cucinano i filiformi asparagi selvatici. Si ipotizza che gli asparagi siano stati domesticati la prima volta in un’area tra il Caucaso, la Siberia e l’Europa dell’Est. Da lì si diffusero nel mediterraneo. Un cenno a questi vegetali si trova addirittura nella mitologia greca, nel viaggio di Teseo alla riconquista del trono di Atene. Mentre non è chiaro se i Greci si riferissero solo a quelli selvatici, è sicuro che i Romani li coltivassero e li apprezzassero a tavola. Marco Porcio Catone, soprannominato “il censore”, nel 160 a.C. ne descrive la tecnica di coltivazione nel suo trattato De agri cultura, così come il naturalista Plinio, mentre Apicio nel De re coquinaria qualche tempo dopo ci tramanda anche delle ricette. I Romani li fecero apprezzare in tutto l’impero ma con il suo declino le coltivazioni di asparagi vennero abbandonate in tutta l’Europa tranne che in Spagna. Sopravvissero solo nei giardini delle regge e dei monasteri, usati a scopo medicinale, sino a quando vennero riscoperti come alimento nel rinascimento. Luigi  XIV, il “Re Sole”, lo diffuse in Francia ed entro la fine del ‘600 questo vegetale era conosciuto in tutta Europa. Gli scienziati da tempo si occupano di questo ortaggio delizioso per via di un fenomeno curioso e non ancora perfettamente compreso: nelle ore immediatamente successive al consumo di asparagi l’urina prodotta acquista un odore intenso e maleodorante che ad alcuni ricorda quello del cavolo marcio. Il “colpevole” principale dell’odore sono dei composti a base di zolfo. Questo elemento è spesso associato in cucina a odori pungenti e a volte non troppo piacevoli: le uova andate a male ad esempio o i cavoli. E anche cipolle e aglio devono il loro aroma, per alcuni paradisiaco per altri mefitico, ai composti solforati. Quali sono le sostanze “colpevoli” dell’odore mefitico causato dagli asparagi? Nel 1891 apparve il primo studio volto a indagare quale fosse precisamente la molecola responsabile dell’odore. Vennero distillate le urine di quattro individui che avevano mangiato collettivamente sette kg di asparagi e venne identificato il metilmercaptano (CH3SH, chiamato anche metantiolo). Una sostanza dall’odore molto forte che oggigiorno viene aggiunta al metano che arriva nelle nostre case per permetterci di scoprire delle eventuali fughe, che altrimenti rischierebbero di non essere notate poiché il metano è inodore. Ecco perché associamo quell’odore alla “puzza di gas”. Nel 1956 A.C. Allison e K. G. McWhirter studiando 115 individui in Gran Bretagna scoprono che solo 46 (il 40%) erano in grado di produrre l’odore dopo aver consumato asparagi. I due studiosi attribuirono la capacità ad un singolo gene dominante: chi lo possedeva produceva la sostanza mefitica, chi invece non aveva quel gene poteva tirare un sospiro di sollievo. Uno studio più ampio, con 800 soggetti, effettuato nel 1987 trovato una percentuale simile: il 43%. Tutto chiarito quindi? No perché nel 1975 studi più accurati con l’ausilio di una tecnica chiamata gascromatografia-spettrometria di massa non riuscirono a trovare traccia di metilmercaptano nelle urine in quantità tale da poter essere considerato responsabile dell’odore. Vennero invece identificati due composti, presenti solo nelle urine di chi aveva mangiato asparagi. Come controprova queste due sostanze vennero aggiunte a dei campioni di urina “senza asparagi” e il risultato era, alla prova “del naso”, simile al campione “con asparagi”. Oltre a queste due sostanze talvolta si trovavano anche piccole quantità di altre sostanze contenenti zolfo. Tutti questi composti se trattati ad alte temperature, quali quelle del procedimento di distillazione descritti nello studio del 1891, possono produrre la molecola che era stata identificata in precedenza come la responsabile dell’odore. In altre parole lo studio del 1891 aveva isolato una molecola non inizialmente presente nelle urine e prodotta durante il tentativo di isolamento. L’origine delle molecole identificate era però misteriosa. Non erano presenti nell’asparago, crudo o cotto, e la loro origine metabolica rimaneva inspiegata. La storia non finisce qui e si complica invece ulteriormente. Se lo studio del 1956 aveva trovato che il 40% dei soggetti era un “produttore”, uno studio americano del 1985 ne trovava il doppio: il 79%. Come era possibile? Forse il gene ritenuto responsabile era presente in modo difforme in diversi gruppi etnici? Nel 1989 un gruppo di studiosi francesi, desiderosi di capire se le variazioni genetiche riscontrare in Gran Bretagna fossero presenti anche in Francia eseguono un esperimento analogo su 103 persone. Con grande sorpresa tutti i soggetti (il 100%) sembravano in grado di produrre l’odore. I ricercatori concludono che il polimorfismo genetico (questo è il nome del fenomeno di variabilità genetica osservato in Gran Bretagna) non è evidentemente presente in Francia, e chiudono con un perentorio La presenza di alcune sostanze solforate nelle urine liquide non è un indizio sufficiente per stabilire che sono proprio loro le responsabili dell’odore: potrebbero non essere volatili e non raggiungere quindi i sensori chimici nel nostro naso. Nel 1987 una analisi delle sostanze volatili nelle urine di soggetti “produttori” ha trovato sei sostanze, normalmente non presenti nei soggetti “non produttori”: il metantiolo, il dimetilsolfuro, il dimetidisolfuro, il bis(metiltio)metano, il dimetilsolfossido e il dimetilsolfone. Ecco quindi che ritroviamo il metantiolo, il primo “colpevole” e poi apparentemente “scagionato”. Ora ce lo ritroviamo ancora indagato. Le due sostanze più “puzzolenti” sono il già citato metantiolo e il dimetilsolfuro. Secondo i ricercatori, aggiungendo queste sostanze a delle urine “asparago-free” viene a formarsi l’odore caratteristico. È molto probabile che il caso non sia ancora completamente risolto e serviranno ulteriori studi per capire meglio la faccenda. Un altro enigma da risolvere è “da dove arrivano queste sostanze?” qualsiasi esse siano. Non sono presenti nell’asparago, né crudo né cotto. Una ipotesi sensata è che nell’asparago, e solo nell’asparago, ci sia qualche molecola resistente alla cottura che, metabolizzata dal nostro corpo, produrrebbe le molecole citate prima. Sul web si legge a volte che gli aminoacidi Asparagina e Acido Aspartico sarebbero i responsabili dell’odore. In realtà nessuno dei due contiene zolfo, come invece ad esempio la Metionina, e quindi non hanno a che fare, nonostante il nome, con gli odori solforati. Secondo lo studio del 1987 un possibile candidato a questo ruolo è l’acido asparagusico. Somministrata  oralmente questa sostanza a due soggetti, di cui era nota l’appartenenza al gruppo “produttori”, questi hanno “prodotto”. Amministrata ad un soggetto “non produttore” questo non ha prodotto L’acido asparagusico è l’indiziato numero uno, ma non è l’unico perché altre molecole sono state trovate nell’asparago che potrebbero produrre i metaboliti odorosi. Queste altre sostanze sono presenti anche in altri vegetali, ma in concentrazioni più basse che potrebbero spiegare perché solo l’asparago presenta questo fenomeno. Vedete come il lavoro dello scienziato a volte non sia poi molto diverso da quello del detective. Nel 1980 da uno studio effettuato in Israele però era già arriva un “contrordine compagni”. Tutti i 328 soggetti studiati erano in grado di produrre l’odore. Però a quanto pare esistono due gruppi di persone: i “percettori” che riescono a sentire l’odore anche in concentrazioni molto basse, e i “non percettori” che invece lo percepiscono molto meno e, al di sotto di una certa soglia, non lo sentono proprio. Concludono i ricercatori: Anche qui però altri studi sembrano dare risultati diversi: il 2% dei soggetti in uno studio cinese del 1983 non percepiva l’odore, ma la percentuale sale al 33% in uno studio americano del 1985. Insomma, grande è la confusione sotto il cielo dell’asparago. Il punto debole degli studi descritti è l’analisi olfattiva. Non sapendo esattamente quale molecole cercare, tutti questi studi si affidano a dei gruppi di persone che, insomma, “annusano” i campioni per giudicare la presenza dell’odore mefitico. Solo che, come potete ben capire, il giudizio è estremamente soggettivo. Alcune persone, e senza dubbio anche alcuni lettori, si stupiscono quando si affronta l’argomento. Chi sente l’odore pungente assume che sia una caratteristica generale, poiché raramente questo diventa argomento di conversazione per ovvi motivi. Chi invece non lo percepisce non ha alcun sospetto dell’esistenza del fenomeno. A cercare di mettere un po’ di ordine in tutta questa confusione arriva uno studio del 2011 pubblicato sulla rivista Chemical Sense. Questa rivista è interamente dedicata alla interazione tra la chimica e le percezioni sensoriali. Lo studio per la prima volta ha cercato di stabilire contemporaneamente la percentuale di “produttori” e di “percettori” con una serie di “annusamenti” incrociati. I ricercatori hanno anche eseguito una analisi genetica dei soggetti esaminati per verificarne la variabilità analizzando una regione del DNA del cromosoma 1 che contiene circa una cinquantina di geni collegati al senso dell’olfatto. Secondo i ricercatori del Monell Chemical Senses Center circa l’otto per cento dei soggetti studiati non hanno prodotto le molecole odorose o le  hanno prodotte in concentrazioni sotto la soglia di rilevabilità. Una percentuale minore invece, il sei per cento, non era in grado di percepire l’odore, anche se veniva prodotto da loro stessi. Un solo soggetto è risultato contemporaneamente “non produttore” e “non percettore”. È certo quindi che vi sono almeno due variabilità genetiche in gioco, e queste sembrano essere indipendenti. Quanto però queste variabilità siano diverse per i vari gruppi etnici non è ancora chiaro. È curioso che, nonostante l’ortaggio sia conosciuto e apprezzato da duemila anni, solamente dal ‘700 si trovano le prime descrizioni del suo effetto ammorbante. Il primo accenno scritto infatti risale al 1731 quando John Arbuthnot, matematico scozzese e medico della regina Anna di Gran Bretagna scrive in un libro che “gli asparagi […] alterano l’urina con un odore fetido (specialmente se raccolti ancora bianchi) e quindi alcuni medici hanno sospettato che non siano benefici per i reni”. Qualcuno suggerisce che forse è la concimazione moderna, che contiene zolfo in varie forme, ad aver incrementato l’effetto. Altri ipotizzano invece che siano state le successive selezioni ad aver potenziato l’effetto negli asparagi moderni. Altri ancora pensano più semplicemente che gli antichi erano troppo educati per mettersi a scrivere di questo sulfureo tema. Qualche lettore ha provato se l’effetto si presenta anche con gli asparagi selvatici? (added: i lettori confermano che anche gli asparagi selvatici presentano questo effetto, quindi non è dovuto nè alla concimazione nè alla domesticazione dall'asparago selvatico) Alla prossima Dario Bressanini Bibliografia" },
    { "title": "Il sale di Maldon (homemade). Cristalli di sale (4)", "text": "Era circa un anno che ci provavo sporadicamente ma senza successo. Non ho trovato nulla in rete, nessuno ha mai provato a farli a casa, o quantomeno nessuno che ci sia riuscito lo ha mai raccontato sul web. Ho anche scritto alla azienda produttrice per avere qualche informazione tecnica ma si sono trincerati dietro il segreto industriale. In realtà produrli su larga scala industrialmente non è difficile, e un brevetto del 1889 descrive i dettagli di un metodo utilizzato ancora adesso in tutto il mondo. Ma produrli a casa senza attrezzature sofisticate era una cosa che non ero ancora riuscito a fare, e quindi ci dovevo riuscire. Sto parlando dei cristalli di cloruro di sodio a forma di piramide cava tipici, ad esempio, del sale di Maldon. Mi sono messo in testa di riprodurli a casa. Era una sfida. Ma andiamo con ordine. Maldon è una cittadina dell’Essex, in Inghilterra, situata sull’estuario del fiume Blackwater. Il suo nome è noto tra i gourmet per il sale prodotto in una fabbrica locale. Caratteristica di questo sale, oltre che di essere venduto a caro prezzo (un pacchetto da 250 grammi l’ho pagato 5.5 euro, 22 euro al kg!) è di essere a scaglie invece che a cristallini cubici. Le scaglie si formano durante la lavorazione dalla rottura di cristalli molto delicati a forma di piramide cava. La leggenda vuole che, all’epoca del dominio romano della Britannia, il comandante della legione che stazionava in quella che ora è Maldon fosse solito farsi preparare dai suoi schiavi un bagno caldo con dell’acqua di mare riscaldata sopra un fuoco. Un giorno Cassius Petrox –questo il nome del legionario secondo la leggenda– tardò a rientrare all’accampamento e l’acqua salmastra, presa dalla foce del fiume blackwater, aveva iniziato a bollire. Sul fondo della vasca Cassio, con sua grande sorpresa, scoprì dei cristalli bianchi che riconobbe essere il prezioso, per l’epoca, sale. La storia narra che dopo la scoperta lasciò l’esercito e divenne ricco producendo e vendendo sale. La storia è probabilmente inventata di sana pianta ma contiene un fondo di verità: nel clima umido e piovoso della Gran Bretagna non si riesce a produrre il sale nelle saline costiere, come nei più caldi e soleggiati paesi mediterranei, ma lo si deve purificare e cristallizzare dall’acqua di mare con un processo che ora è industriale e su larga scala ma che all’origine consisteva semplicemente nel far bollire su un fuoco dell’acqua salmastra in un recipiente largo e basso. I primi documenti certi che attestano una produzione di sale per ebollizione in Gran Bretagna risalgono al 1086. Nel Domesday book, una sorta di censimento effettuato da Guglielmo il conquistatore delle attività commerciali e dei possedimenti in Inghilterra e parte del Galles, vengono citate 45 vasche per la produzione di sale. Moltissimi villaggi inglesi durante il medioevo diventano noti per la loro produzione salina e nel ‘700 la cittadina di Maldon era già rinomata per il suo sale. Far bollire l’acqua a pressione atmosferica è un processo estremamente dispendioso dal punto di vista energetico, un sacco di energia viene letteralmente dispersa nell’aria. Adesso è di moda dire che è un processo “non ecosostenibile” ma il concetto è quello: la maggior parte dell’energia viene sprecata nel trasformare l’acqua in vapore. Ecco perché già dalla fine dell’800 si svilupparono vari processi per cristallizzare il sale usando meno energia, lavorando a pressione ridotte e riciclando il vapore sviluppato, e ancora adesso si usa il processo Alberger, energeticamente più efficiente, per produrre un misto di cristalli cubici e a piramide cava. Il costo del combustibile, il regime fiscale e la scoperta di giacimenti sotterranei di cloruro di sodio in Gran Bretagna portarono al declino della produzione di sale per ebollizione sulle coste inglesi. Di tutte le varie aziende di produzione del sale di quell’area solo la Maldon Crystal Salt Company rimane ora attiva, e grazie alla fama che questi cristalli si sono guadagnati nel corso dei secoli può permettersi di vendere il prodotto a caro prezzo e quindi di riuscire a sopportare i notevoli costi di carburante (prima carbone ora gas) che deve essere utilizzato per far evaporare l’acqua. In una prima fase l’acqua salmastra, dopo essere stata filtrata, viene portata all’ebollizione e le impurezze presenti sulla superficie eliminate. Una volta il calore veniva fornito solamente dal fuoco sotto le vasche ma ora viene più efficacemente distribuito attraverso dei tubi immersi nelle vasche dove passa del vapore ad alta temperatura. La temperatura viene quindi abbassata permettendo all’acqua di evaporare più lentamente. Pian piano cominciano a formarsi dei piccoli cristalli sulla superficie. A causa della tensione superficiale questi galleggiano un poco sotto il pelo dell’acqua. Il cristallo cresce orizzontalmente continuando a sprofondare nella parte centrale, formando così una piramide inversa cava sino a quando l’acqua entra nella piramide facendo affondare il cristallo. La temperatura e gli altri parametri del processo sono cruciali per la formazione dei cristalli. L’evaporazione procede e i cristalli continuano a precipitare sul fondo sino a quando il ridotto livello dell’acqua raggiunge il sale depositato. A questo punto il sale viene drenato e trasferito a mano con delle apposite pale, fatto asciugare, impacchettato e spedito.  Come abbiamo già detto negli altri articoli di questa serie sul sale, il potere salante di questa forma cristallina, una volta disciolta in acqua, è lo stesso della più comune forma cubica. Parliamo sempre di cloruro di sodio. Tuttavia la forma a scaglie può, a parità di peso, coprire una superficie maggiore e quindi interagire maggiormente con i nostri recettori del gusto salato e quindi sembrarci “più salato”. Questo è il motivo principale per cui questa tipologia di sale viene utilizzata in grande quantità dall’industria alimentare specialmente per prodotti dove è necessario far rimanere del sale cristallino sulla superficie: ad esempio i cracker. Questo tipo di sale viene prodotto in tutto il mondo con il processo Alberger da varie aziende (Cargill, Morton,  Dominion e molte altre) e viene solitamente chiamato “flake salt”, sale a fiocchi. In Italia, stranamente, (che sappia io) non viene prodotto e venduto (io personalmente lo preferisco al sale fino, o al sale grosso macinato, da cospargere su carne, pesce e verdure) Alla fine, mettendo insieme un po’ di informazioni da fonti diverse, spremendomi un po’ le meningi e facendo alcune prove con il mio vecchio forno sono riuscito nel mio intento. Ho utilizzato 2750 ml di soluzione satura di cloruro di sodio preparata come descritto nel secondo articolo della serie. L’ho portata a 80 °C in una pentola e l’ho trasferita in una rostiera da forno. Con un termometro a sonda ho cercato di tenere sotto controllo la temperatura dell’acqua. Nel mio forno e con le mie condizioni sperimentali la formazione dei cristalli piramidali avviene tra 80 °C e 84 °C. A temperature più basse non si formano mentre a temperature più alte la superficie si ricopre interamente di una patina cristallina di cloruro di sodio perché evapora troppo velocemente. È fondamentale che la superficie dell’acqua rimanga il più possibile indisturbata e quindi ho dovuto spegnere la ventola del forno e accendere il grill per scaldare l’acqua dall’alto (questo è il motivo principale per cui non ero mai riuscito a produrre questi cristalli in passato). Quando l’acqua è arrivata a 82 °C hanno cominciato a formarsi sotto i miei occhi molti cristalli a piramide cava invertita che galleggiavano sull'acqua. EUREKA! Sbirciavo la loro crescita dalla finestrella del forno! Dopo un anno di tentativi ci sono finalmente riuscito. Non sono bellissimi?  È molto importante avere un recipiente ampio: usando una pentola ad esempio, più stretta e alta, non sono mai riuscito a formare questi cristalli. E la profondità dell’acqua deve essere almeno di 3-4 centimetri. Ecco la teglia dopo la cristallizzazione di una buona parte del sale: ho drenato via l’acqua rimasta  e messo il sale ad asciugare nel forno caldo per eliminare l’acqua residua.  Il sale è a scaglie, molto delicate, ed è piacevolissimo triturarle tra le dita per condire una bistecca o delle patate al forno  Le scaglie derivano dalla rottura delle varie piramidi. Alcune rimangono intatte però  Ma è uguale al sale di Maldon? L’origine non conta nulla? No, non conta nulla. Non è fatto a Maldon ma è identico, come proprietà, a tutti i sali piramidali di questo tipo prodotti al mondo. (potrei venderlo come “sale di Bress”   ) Il cloruro di sodio è sempre lo stesso e la forma dei cristalli è dettata dalle condizioni del processo, non dall’origine dell’acqua salata. Non sempre i prodotti “tipici” possono essere riprodotti in altri luoghi perché a volte mancano le condizioni ambientali, ma in questo caso il mio sale è proprio lo stesso del pacchetto che ho acquistato. Se provate a farlo, giusto per il gusto della sfida ovviamente, fatemi sapere se ci riuscite (badate che è più difficile da produrre rispetto ai cristallini che vi ho mostrato in un articolo passato). Gli esperimenti continuano: il “fior di sale” è il prossimo nella mia lista A presto, e se vi è piaciuto condividete questo articolo con i tastini qua sotto Dario Bressanini p.s. Ho dovuto togliere i feed completi perchè qualcosa era andato storto ed era il motivo per cui ero sparito dalla home page di Le Scienze e sull'Espresso non venivano aggiornati più i post. Ora i tecnici stanno lavorando sul sistema. Proverò a rimetterli dopo che avranno fatto l'upgrade Bibliografia The salt maker of Maldon Come si produce industrialmente il sale di Maldon Cargill flake salt" },
    { "title": "Sapori dal bosco", "text": "È agosto e come già gli anni passati (qui, qui, qui e qui) è arrivato il momento del post “vacanziero”. Questa volta niente gita agli alpeggi ma una passeggiata nel bosco, in cerca di funghi (commestibili e non). Il regno dei funghi è estremamente vario e poco conosciuto e io non sono certo un esperto, ma conosco i funghi quel tanto che basta per tornare a casa ogni tanto con un bel bottino da mettere in padella Consumare funghi che non si conoscono può essere molto pericoloso, persino mortale. Io quindi raccolgo solamente quelle tre o quattro specie che è praticamente impossibile confondere con qualche specie somigliante ma tossica o velenosa. Facciamo un giro nel mio “bosco da funghi” con la macchina fotografica (e ovviamente da buon cercatore non vi dirò mai dove sono andato a caccia   altrimenti poi dovrei uccidervi   ) Il classico porcino (Boletus edulis) è molto comune e praticamente inconfondibile  Quando sono piccoli e sani, non infestati dai parassiti, si possono mettere sott’olio. Io però se non li mangio appena raccolti preferisco congelarli: li taglio a pezzi di spessore tra 0,5 e 1 cm, li metto in un sacchetto e via in freezer. Ricordatevi, al momento di usarli, di buttarli in padella ancora surgelati, altrimenti diventeranno mollicci. Quando ne trovate uno, raccogliendolo verificate che …  … qualcuno non lo abbia trovato prima di voi  Togliete la lumaca prima di metterlo nel cestino! Se ne trovate uno più grande, con l’apparato dei tubuli verdognoli già molto sviluppato, se non lo volete consumare fresco potete tagliarlo a fettine e seccarlo al sole. Potrete poi reidratarlo e utilizzarlo nei mesi invernali. I porcini secchi hanno un gusto più intenso e forte di quelli freschi (ecco perché io preferisco congelarli)  LA MORTE SUA (del porcino): in un risotto. È a mio parere IL Risotto con la erre maiuscola e in grassetto sottolineato. In seconda istanza: trifolati. A mio modestissimo parere sono da evitare accostamenti col pomodoro, che trovo francamente abominevoli (pur essendo entrambi ricchi di glutammato di sodio   ). De gustibus. Come vi dicevo, è estremamente difficile confondere il Boletus edulis con un fungo velenoso. Ci sono dei funghi velenosi della famiglia dei boleti, come il Boletus satanas o simili ma solitamente si riconoscono facilmente: vedete il gambo parzialmente rosso?  La sua carne è biancastra, ma cambia abbastanza rapidamente di colore verso l'azzurro-blu. Certo, ci sono dei boleti commestibili con gambo rosso e carne che vira al blu, come il Boletus speciosus, ma se non siete più che arcimegasicuri lasciate perdere e raccogliete solo il classico porcino. Ho visto espertoni finire all’ospedale perché troppo sicuri della loro raccolta. (scena classica: voi tornate con il cestino vuoto e incontrate un espertone che fa lo splendido con il suo cestino pieno di esemplari che voi non raccogliereste mai perché non siete espertoni). Non vale la pena rischiare la pelle. Se proprio volete togliervi lo sfizio oggi in valle i porcini andavano a 15 euro il kg.  Il mio bosco era pieno di questi boleti  che *credo* (esperti veri, siete in ascolto? ) trattasi di Boletus calopus: cappello quasi grigio, tubuli gialli, gambo rosso alla base e carne che vira al blu se tagliata  Ogni bosco da porcini che si rispetti ha qualche Amanita muscaria  Il classico fungo delle favole o dei cartoni animati. Tossica e bellissima, da non confondersi con la prelibata (e simile) Amanita cesarea, detta anche ovolo buono. Parlando di amanite, queste   credo (dopo consultazione dei miei vecchi libri “i funghi dal vero” di Bruno Cetto) siano esemplari di Amanita pantherina. Velenosa e a volte mortale, colpisce il sistema nervoso centrale. Se ne trovate guardate in giro: il suo habitat è lo stesso dei porcini! Già che ci sono: che non vi venga in mente MAI di spaccare e distruggere dei funghi solo perché sono velenosi o non  commestibili. MAI! Vi sono molte buone ragioni. La prima è che i funghi sono bellissimi da vedere, e se non li dovete mangiare lasciate il piacere di vederli anche agli altri. Poi i funghi fanno parte di un ecosistema complesso e, anche se tossici PER VOI, svolgono un lavoro utile per il bosco e possono essere anche mangiati da altri animali. Le lumache ad esempio non si fanno problemi con funghi anche mortali per noi uomini. In più nessun *vero* fungiatt spacca stupidamente i funghi perché lascerebbe una traccia del suo percorso. Ma torniamo ai funghi commestibili, se trovate degli esemplari di Cantharellus cibarius  Siete fortunati perché è ottimo, ed è praticamente impossibile da confondere con un fungo tossico o velenoso. Si chiama comunemente finferlo, galletto o gallinaccio. Lamelle e carne soda, praticamente mai invaso da parassiti. LA MORTE SUA: tagliato, saltato con aglio, olio e prezzemolo (alla fine), come sugo per dei tagliolini. Da urlo. Nel bosco si trovano anche funghi inusuali:  Questo potrebbe essere il “fungo cavolfiore”, Sparassis crispa, che però cresce prevalentemente su pino e non ci sono pini nel mio bosco, oppure uno Sparassis brevipes che cresce su faggi, querce e abeti. E quanto è bella questa Calocera viscosa?  L’Amanita phalloides è sicuramente il fungo più mortale che esista: la mangiate e dite addio al vostro fegato  È la responsabile ogni anno del maggior numero di morti di idioti che raccolgono e mangiano funghi senza conoscerli. Da premio Darwin. (Questa però potrebbe anche essere una Amanita citrina, non ne sono sicuro, che dite?) Uscendo dal bosco trovo uno dei funghi più prelibati   Una Macrolepiota procera volgarmente detta “mazza di tamburo”. Anche questa è abbastanza inconfondibile, con il suo grande cappello, il suo gambo lungo e il suo odore leggermente di nocciola. LA MORTE SUA: la cappella impanata a cotoletta. Rigorosamente nel burro (olio vade retro). Da assaporare in religioso silenzio. Insomma, non è andata male  Un po’ in freezer e un po’ in padella  Alla prossima Dario Bressanini" },
    { "title": "Paperino eroe per caso della chimica a fumetti", "text": "Con la sua capacità di trasformare le sostanze, la chimica ha sempre avuto una  grande influenza sulla letteratura popolare, e in particolare sui fumetti. Molti  supereroi hanno ricevuto i loro poteri grazie a formule chimiche segrete,  pozioni e iniezioni di sostanze radioattive. Barry Allen, alias Flash, il  corridore scarlatto più veloce del mondo, è un chimico forense che ha ricevuto  il dono della supervelocità grazie a un fulmine che ha colpito il suo  laboratorio, rovesciandogli addosso una miscela di sostanze. E Peter Parker, l'Uomo Ragno, studente di  biochimica, a seguito della puntura di un ragno radioattivo sfuggito da un  esperimento acquisisce i poteri di un aracnide. Grazie poi alle sue conoscenze  di chimica inventa la ragnatela con cui penzola dai grattacieli di New York. L'elenco di  come la chimica ha \"contaminato\" i comics potrebbe continuare a lungo,  raccontando di come molte scoperte sono state \"assorbite\" dai fumetti e usate in  vario modo. Ma almeno una volta un personaggio dei fumetti ha compiuto davvero  un'importante scoperta chimica. Nel 1944, il grande Carl Barks - disegnatore di  Zio Paperone, Paperino, Qui Quo Qua, e scrittore di memorabili avventure di  tutta la famiglia dei paperi - nella storia Paperino Chimico Genio [1],  narrava di come, prendendo una botta in testa per aiutare i nipotini Qui Quo e  Qua con il loro \"piccolo chimico\", Paperino diventasse \"il più grande chimico  dell'Universo\". Con un buffo linguaggio pseudochimico, pieno di  termini inventati di sana pianta, Paperino inventa la \"Paperite\", il più potente  esplosivo mai inventato, che sfrutta poi come carburante per andare con un razzo  attorno alla luna. Per produrre la Paperite, Paperino utilizza il Metilene,  CH2, dando così inizio alla chimica dei Carbeni. Paperino nel 1944, precorse i tempi: l'esistenza di questa elusiva molecola  non era ancora stata provata. I Carbeni sono molecole elettricamente neutre  altamente reattive e instabili, con un atomo di carbonio che forma solamente due  legami semplici invece di quattro, come è solito fare. La formazione di queste  specie era stata ipotizzata dai chimici per spiegare alcune reazioni. Tuttavia  è solo negli anni '50 che i carbeni vengono osservati in laboratorio. La  scoperta di Paperino fu dimenticata, fino al 1964, quando viene pubblicato un  libro sulla chimica del carbene[2], e in un capitolo[3] viene per la prima volta riconosciuto a Paperino il merito di aver, non solo  ipotizzato l'esistenza del CH2, ma anche di averlo utilizzato per una  sintesi chimica[4]. I carbeni infatti, nonostante siano molecole estremamente  instabili, possono essere sintetizzati e fatti reagire immediatamente con altre  sostanze. Questo è proprio quanto fece Paperino nella sua sintesi dell'Azoto  spaccatutto (tradotto malamente nel fumetto con Nitrogeno spaccatutto) per  produrre la Paperite, molto prima che ai chimici umani venisse in mente. Da  allora, paperino è stato citato altre volte come scopritore del metilene[5],  addirittura in un libro di testo universitario di Chimica Organica[6] Paperino, sfortunatamente, rinsavisce dal suo  \"Risus Lomboticus del Locus Cocus\" e l'universo perde così un chimico  brillante. Tuttavia, qualche reminiscenza di chimica gli deve essere rimasta. Lo  ritroviamo infatti con i suoi nipotini nella storia Paperino e il fantasma della  grotta[7], qualche anno dopo, con una barca noleggiata, nelle indie occidentali  a raccogliere alghe da vendere ad una fabbrica di iodio. Lo iodio infatti venne  per la prima volta scoperto nel 1881, isolandolo  dalle alghe marine. E proprio dalle alghe marine veniva estratto  commercialmente sino al 1959.Che dire del composto sintetizzato da Paperino,  l'\"Azoto spaccatutto\" componente fondamentale della Paperite? Paperino non  fornisce la formula esatta di questo potentissimo esplosivo e possiamo solo fare  delle ipotesi. Sino a qualche anno fa i chimici non avevano idea di cosa potesse  aver preparato Paperino. Recentemente però hanno ipotizzato che l'azoto, componente fondamentale dell'atmosfera terrestre, e chimicamente  molto inerte, possa formare una molecola di N60, composta  unicamente di 60 atomi di azoto. Si ipotizza che questa molecola possa essere un  potentissimo esplosivo, da utilizzare per produrre propellenti ad altissime  prestazioni. Purtroppo ancora non si sa come poter sintetizzare questa molecola.  Una via di sintesi proposta è quella di unire sei molecole di N10, ma  anche queste ultime i chimici non hanno ancora scoperto come sintetizzarle. In  ogni caso, dobbiamo riconoscere come 60 anni fa, il \"più grande chimico  dell'Universo\" non solo avesse previsto l'esistenza dei carbeni, ma anche che  l'inerte Azoto potesse essere utilizzato per produrre propellenti potentissimi.  E chissà se i carbeni giocheranno un ruolo nella sintesi della Paperite  vera... Di Dario Bressanini Pubblicato originariamente su Le Scienze 416, Aprile 2003 P.S. Nell'Aprile del 2003 l'allora vicedirettore della rivista Marco Cattaneo decise di pubblicare nella rubrica \"l'altra scienza\" il pezzo che avete letto, il mio primo articolo per Le Scienze, che a quanto pare gli era piaciuto. Inviatogli tra l'altro da un perfetto sconosciuto incontrato per caso su uno dei forum che il sito Repubblica.it all'epoca ospitava, come qualcuno dei lettori forse ricorda (alcuni commentatori come Mikecas e Massimo Maraziti sono vecchi partecipanti). Approfitto dell'anniversario per ringraziare ancora Marco, che ho conosciuto di persona solo molto tempo dopo, per avermi concesso quell'opportunità. Annuncio di servizio: giovedì 14 alle 17:30 tengo una conferenza sulla scienza in cucina a Verona, all'Accademia di Agricoltura, Scienze e Lettere.  Domenica 17 alle 14:30 a Perugia, al Festival del Giornalismo, partecipo al dibattito \"attacco alla scienza\". Bibliografia [1] Walt Disney's Comics and Stories 44, 5/1944, Paperino chimico  pazzo Topolino 3; Albi della rosa 50; Paperino d'oro 12; Zio Paperone 18  (Paperino chimico genio) [2] \"Carbene Chemistry\", edito da W. Kirmse, Academic Press: New  York, 1964 [3] \"The Spin States of Carbenes,\" di P. P. Gaspar e G. S.  Hammond [4] L'articolo recita: \"Despite the recent extensive interest in  methylene chemistry, much additional study is required.... Among experiments  which have not, to our knowledge, been carried out as yet is one of a most  intriguing nature suggested in the literature of no less than 19 years ago  (91).\" Il riferimento 91, rimanda il lettore al numero 44 di \"Walt Disney's  Comics and Stories\" [5] ad esempio in \"Carbene Chemistry\" by R. A. Moss, Chemical and  Engineering News, June 16, 1969, [6] Organic Chemistry, 3rd Edition, by R. Morrison e R. Boyd,  Allyn and Bacon: Boston, 1973. E' stato il libro su cui ho studiato per l'esame di Chimica Organica 1. [7] Donald Duck and \"The Ghost of the Grotto\" (15 aprile 1947)  Topolino giornale 665-676; Albi d'oro 20/1954; Topolino 404; Albi della rosa  797; Superalmanacco Paperino (prima serie) 2; Noi Qui Quo Qua (volume); Zio  Paperone speciale Paperino 2" },
    { "title": "Esagerazioni radioattive", "text": "Leggo dal Blog di Marco Cattaneo che al ritorno da una breve vacanza in Giappone un bambino non è stato riammesso a scuola se non dopo accertamenti clinici per “paura di contagio“, manco fosse affetto da una malattia trasmissibile. Dei genitori di un asilo di Reggio Emilia invece hanno chiesto, per paura della cosiddetta \"nube radioattiva\", di non far uscire i bambini all'aperto. Mentre cresce la paura per il Sushi in Italia (vaglielo a ricordare te che oltre all'incidente alla centrale c'è stata una cosa chiamata Tsunami che ha spazzato via la flotta di pescherecci, e che comunque ad esempio il prelibato tonno per il sushi è quello rosso del mediterraneo e non arriva dal mar del Giappone) ci sono ristoranti in giro per il mondo che si attrezzano con il contatore geiger per tranquillizzare i clienti. Leggevo queste notizie oggi mentre tornavo dal Festival del Giornalismo di Perugia (oddio, \"leggevo\" è una parola grossa visto lo schifosissimo servizio WiFi gentilmente offerto dal FrecciaRossa Trenitalia) dove, guarda caso, mi sono lamentato di come i media italiani trattano i temi scientifici. Ho pensato allora di farvi vedere qualche pubblicità dell'inizio del secolo scorso quando l'esagerazione era in senso opposto: quando la radioattività \"faceva bene\". Come il \"naturale\" oggi, a quel tempo il \"radioattivo\" faceva vendere qualsiasi prodotto. Volete usare una crema di bellezza radioattiva?  In italia si vendevano saponette radioattive  La mania da radiazioni toccò anche il cibo: il cioccolato  l'acqua \"atomica\" francese  Ma anche noi in Italia non eravamo da meno, con la Lurisia che vantava la fonte \"più radioattiva del mondo\" (ora la fonte utilizzata è diversa)   Su Moebiusonline potete leggere e ascoltare un servizio su altri prodotti radioattivi. Di qualche decennio dopo questo bellissimo gioco del \"piccolo fisico nucleare\"  Bello vero? Testimonianza di un epoca sicuramente più semplice e ingenua. Dario Bressanini P.S. vi sarete resi conto che ormai ho accumulato moltissimo ritardo nel mettere online i pezzi pubblicati sulla rivista. Solo negli ultimi mesi su Le Scienze ho scritto gli articoli sullo Zabaglione, sulle bollicine dello spumante, sul grano Kamut e, il prossimo mese, sul Pan di Spagna. Addirittura di più di un anno fa ci sono ancora in attesa l'articolo sul triticale, quello sul colore verde della clorofilla, sulla caffeina e altri ancora. Non so se li metterò tutti in rete visto che ho anche molti temi arretrati da trattare online che hanno la precedenza." },
    { "title": "Le ricette scientifiche: il tonno scottato ai semi di sesamo", "text": "Non lo mangio spesso, ma ogni tanto cedo alla tentazione, acquisto un trancio di tonno e lo cucino scottato in padella. A mio parere è il modo migliore di gustarlo (se non avete la brace a disposizione). Cuocere il tonno è facilissimo e si seguono le stesse regole \"scientifiche\" che abbiamo visto in occasione della bistecca (dopo tutto il tonno ha la carne rossa per la mioglobina ed è povera di collagene e tessuto connettivo): cottura ad alte temperature per formare una crosticina gustosa esterna, ma rapida in modo tale che l’interno non superi la temperatura critica, che per un trancio di tonno a mio parere è di 50 °C. Io l’interno lo preferisco praticamente crudo ma se lo volete rosato ma non stopposo state attenti a non eccedere i 50 °C. Vi rimostro la fotografia del tonno cotto a diverse temperature  Prendete dei tranci di tonno. Se ne avete la possibilità è sempre meglio comprare un pezzo unico e affettarlo a casa al momento dell’uso. Un grosso pezzo di conserva meglio di tante fette più piccole. Qui in foto vedete un trancio di tonno a pinne gialle. Se notate una leggera iridescenza sulla superficie del tonno non vi preoccupate: non è un segno di decomposizione. È un effetto ottico dovuto al taglio delle fibre muscolari unita alla presenza di goccioline d’acqua e di grassi.  In un recipiente mettete un po’ di olio e oliate bene i due lati dei tranci che vorrete cucinare. Versate poi dei semi di sesamo su ogni lato.  Prendete ora una padella (io qui per comodità ne uso una antiaderente ma una di metallo andrebbe meglio perché la reazione di Maillard viene esaltata) e scaldatela a fiamma molto alta. Una volta calda adagiate i tranci di tonno. Il calore rapidamente farà scoppiettare i semi di sesamo che si tosteranno liberando le sostanze aromatiche che racchiudono.  Quando la superficie del tonno comincia a dorarsi è ora di girare il trancio. Non tardate troppo a girarlo perché dovete evitare di cuocere l’interno.  Cuocete brevemente il secondo lato  Ed eccolo qui, servito con una insalata di arance e finocchi  L’importante, a mio parere, è che l’interno sia rimasto o crudo o al massimo rosato  Come abbiamo già detto il tonno rosso del mediterraneo è una specie a rischio e a pesca regolamentata. Quasi tutto quello catturato in Italia viene venduto ai giapponesi che lo adorano per il sushi. A meno di essere in una delle poche zone italiane dove è ancora attiva una tonnara è molto difficile che possiate acquistare del tonno rosso, sia fresco che sott'olio. Questo sotto ad esempio è del tonno rosso cotto e messo sott’olio a Favignana, dove c’è ancora una delle poche tonnare rimaste in Italia.  In realtà questo in foto non un “semplice” tonno in scatola ma il famoso “tonno di corsa”. Il tonno viene catturato attorno a maggio, prima della riproduzione e dopo aver consumato tutto il grasso delle carni nel lungo viaggio verso il mediterraneo. A causa di ciò la consistenza e il sapore delle carni sono diversi da quello pescato in un altro periodo, ad esempio a luglio (non molti sanno che anche i pesci hanno una “stagionalità”, esattamente come le verdure).  Desideroso di fare un confronto ho anche acquistato del tonno, sempre di Favignana, non “di corsa”, catturato e lavorato quindi in un altro periodo.  Li ho assaggiati contemporaneamente ed effettivamente la differenza è notevole. Il tonno di corsa è molto meno grasso. Prima di finire le solite comunicazioni di servizio: domenica 8 maggio a Fiera Milano, a Rho (capolinea della metropolitana Linea 1) c’è la manifestazione TuttoFood 2011, fiera dell’agroalimentare. Il convegno di apertura è dedicato alla scienza in agricoltura dal titolo “La Scienza in Campo. Cibo buono, sano e sicuro per tutti”. Mio è il compito di introdurre i lavori parlando di innovazione. L’entrata in fiera costa un botto (50 euro, 25 se acquistate online) ma se vi registrate per il convegno potete entrare gratis (e per i primi credo ci sia anche la possibilità di mangiare qualche cosa   ). Nella rivista cartacea (Le Scienze n. 513 magggio 2011) questo mese trovate un mio articolo su come fare il pan di spagna perfetto (e senza lievito ovviamente    ) A presto Dario Bressanini" },
    { "title": "La cipolla di Maillard", "text": "Ho parlato spesso della reazione di Maillard (vi ricordate vero come si cucina una bistecca?). Alcuni zuccheri (quelli che i chimici chiamano “riducenti”, come il glucosio) reagiscono con alcuni aminoacidi presenti nelle proteine e, abracadabra, ecco che si producono centinaia di molecole gustose diverse. Ho però citato questa reazione quasi esclusivamente parlando di carne o di prodotti animali come il latte, e non vorrei aver dato l’impressione che sia una caratteristica esclusiva delle proteine animali. Rimedio subito: niente di tutto questo! Louis Camille Maillard è vivo e reagisce insieme a noi anche nei vegetali. A patto ovviamente che si creino le condizioni opportune. Una di queste è che siano presenti zuccheri riducenti e proteine. Un’altra è che vi siano temperature abbastanza alte (non che la reazione di Maillard non possa avvenire a temperature più basse, ma la velocità con cui ha luogo in questo caso si può misurare in mesi e non in minuti). Un ortaggio dove è facile vedere la reazione di Maillard in azione è la cipolla, il che non ci stupisce perché come sapete è un vegetale molto ricco di zuccheri. Spesso si sente dire che la cipolla “caramella” se cotta per un tempo sufficiente: perde il gusto pungente e diventa più dolce e gustosa. La “caramellizazione” è una reazione di brunimento che avviene negli zuccheri a temperature elevate senza l’ausilio delle proteine. La preparazione del caramello è il prototipo delle reazioni di caramellizzazione. In realtà per la cipolla almeno in parte le trasformazioni che subisce sono un effetto della reazione di Maillard. Spesso i prodotti di queste due reazioni distinte vengono confusi e nel mondo gastronomico si parla genericamente di “caramellizzazione” anche se in realtà in azione c’è la reazione di Maillard. Il pH influenza molto la velocità con cui avviene questa reazione. In ambiente acido (pH &lt; 7) la reazione è rallentata mentre a pH basico (o se preferite alcalino, pH &gt; 7) la reazione è velocizzata. La maggior parte degli alimenti e delle sostanze che si usano in cucina sono acidi. Una delle poche eccezioni è il bicarbonato di sodio (una seconda è l’albume). Abbiamo già visto il suo effetto sulla reazione di Maillard nella preparazione del Dulce de leche. Ora lo vediamo in azione su una semplice cipolla. Ho preso una cipolla, l’ho tritata finemente e l’ho divisa in tre parti. Ho fatto tre gruppi in una padella antiaderente. Ho unito un cucchiaino di olio di semi di girasole ad ogni mucchietto. In quello in alto a destra nella foto ho aggiunto un cucchiaino di aceto, per abbassare il pH. Al mucchietto in altro a sinistra ho aggiunto una punta di cucchiaino di bicarbonato di sodio, per alzare il pH. Non ho eseguito misurazioni precise perché lo scopo era solo di illustrare il fenomeno. Al terzo, quello in basso, non ho aggiunto nulla e funge da controllo.  Ho acceso il fuoco e tenuto la fiamma media, rigirando i tre gruppi con tre spatole diverse per minimizzare la “contaminazione”. Dopo 10 minuti potete osservare come il bicarbonato abbia avuto un doppio effetto: il colore ambrato è notevolmente più intenso che negli altri due mucchi: segno che la reazione di Maillard qui procede come un treno. In più, visto che ho abbondato con il bicarbonato, c’è anche un effetto rammollente sulla consistenza, analogo a quanto accade quando si aggiunge del bicarbonato a dei fagioli o altri legumi. La cipolla con l’aceto invece mostra un grado di brunimento molto basso, a causa dell’effetto ritardante dell’acidità. La cipolla di controllo ha un brunimento un po’ più elevato di quella acidificata.  Dopo altri 9 minuti la cipolla al bicarbonato è ridotta quasi ad una pasta, molto scura. Anche la cipolla all’aceto ha subito un po’ di reazione di Maillard, ma in misura molto minore. La cipolla di controllo invece è un po’ più  bruna.  E il sapore? Beh, la cipolla alcalina è marcatamente più dolce e saporita, oltre che essere diventata quasi una crema. Vi invito a rifare l’esperimento. Se aggiungete molto bicarbonato l’effetto sarà velocissimo, ma rimarrà un retrogusto non molto gradevole. Ricordatevelo se volete anche mangiare il risultato dell’esperimento  Una volta che avete preso dimestichezza con le dosi potete magari provare a fare la vostra versione della famosa cipolla caramellata dello Chef Davide Oldani. Per ora vi saluto, ricordandovi che questo articolo partecipa al quinto Carnevale della Chimica che ha come tema la chimica in cucina e quindi non potevo certo mancare  A presto Dario Bressanini" },
    { "title": "Saluti gastronomici da Barcellona", "text": "Come ogni anno è arrivato il turno del post con la \"visita gastronomica\". Questa volta siamo stati a Barcellona, città dove si possono ammirare le splendide opere di Antoni Gaudí, come Casa Batlló   o l'incompiuta Sagrada Familia  Ma visto che questo non è un blog di architettura dirigiamo la nostra attenzione sulla via più famosa di Barcellona: la Rambla.  Lasciate perdere i ristoranti qui sulla via: sono trappole per turisti. Se volete però potete fare un salto in una famosa pasticceria/cioccolateria: Escribà.  La nostra meta è poco oltre: il mercato coperto più famoso e variopinto di Barcellona, la Boqueria.  Appena si entra è una esplosione di colori    E spezie colorate  Impossibile resistere ai frullati di frutta fresca preparati al momento (addentratevi però nel mercato, non rimanete nelle file più esterne)  Non possono mancare ovviamente gli stand dove si può trovare il famoso prosciutto Pata Negra:  Ma ci sono anche tanti altri salumi meno noti in Italia  Probabilmente gli stand che più stupiscono il \"mangiatore moderno\" sono quelli che vendono il cosiddetto quinto quarto, frattaglie e altre parti di un animale considerate poco nobili, ma non per questo meno gustose, a patto di saperle cucinare. Purtroppo anche in Italia l'uso gastronomico di fegato, rognone, cuore, piedini etc. si sta perdendo. Vediamo se sapete riconoscere tutti i vari pezzi (cliccate per ingrandire) ...    Anche per il pesce c'è solo l'imbarazzo della scelta (vi prego di notare il coltellino   )  Non solo pesce fresco però: questo è il banco del baccalà (o stoccafisso a seconda della zona d'Italia dove vivete)   Alla Boqueria anche un normale venditore di uova riserva delle sorprese  Avete mai visto le verdi uova di emù o acquistato quelle d'anitra?  Quando si ha fame ci si può fermare in uno degli innumerevoli stand che offrono cibo. Ecco qui dei gustosissimi spiedini di pesce ancora fumanti.  E se si ha ancora fame la sera ci si può infilare in una taperia  e ordinare qualche piccolo piatto, preparato sotto i vostri occhi  Buon appetito  Dario Bressanini Annuncio di servizio: La sera di mercoledì 15 giugno, a Bologna, alle 21 nell'aula magna di via Selmi, terrò una conferenza aperta al pubblico sulla chimica in cucina, nell'ambito di una serie di conferenze organizzate dall'Università di Bologna dedicate all'anno internazionale della Chimica." },
    { "title": "Le ricette scientifiche: il ragù alla (quasi) bolognese", "text": "Era un po’ che volevo parlare del ragù alla bolognese (che da qui in avanti per brevità chiamerò semplicemente ragù). Non se ne abbiano a male i napoletani ma per molti italiani nati al di sopra della linea gotica il termine “ragù” è sinonimo di “Ragù alla bolognese”, e spesso sono ignari che ne esistano degli altri tipi, tra cui il più famoso è sicuramente quello napoletano, decantato anche da Eduardo de Filippo. Come già fatto per il pesto alla genovese ho aggiunto un “quasi” alla ricetta per non incorrere nelle ire dei puristi. E comunque ricordatevi sempre che le ricette che presento sono da intendersi solo come illustrative dei concetti che spiego e non come la migliore ricetta possibile: il web è pieno di ottimi blog e siti di cucina dove trovare ricette migliori. Il punto è che le dosi e gli aromi che usate voi abitualmente possono variare ma i processi chimici e fisici no. Avvertenza obbligatoria: se avete fretta o sperate di preparare un ragù come si deve in meno di tre ore smettete di leggere e cambiate pagina. Per un ragù a prova di buongustaio serve pazienza e tempo. Punto. Se avete fretta preparate altro. La cosa migliore è preparare il ragù almeno un giorno prima. O addirittura qualche giorno prima, congelandolo in piccole porzioni (nelle cucine professionali si usa un abbattitore, un apparecchio che raffredda molto velocemente ed evita così che proliferi la carica batterica durante il raffreddamento). Carne: molte varianti della ricetta odierna utilizzano una miscela di vari tagli e vari animali. In realtà una volta le ricette venivano adattate a quello che si aveva in casa, per cui non esistono LE dosi “giuste” per il ragù. In Italia è sempre stata la disponibilità e il costo delle materie prime a dettare le infinite varianti delle ricette, per cui fate pure il ragù con la carne e le dosi che usate di solito. Suggerisco però di usare almeno una parte di salsiccia di maiale (o equivalente), sia per fornire gusto e morbidezza al ragù, sia per apportare dei grassi che serviranno per veicolare le molecole gustose verso le vostre papille. Nel ragù che ho fatto e fotografato qui sotto ho usato 284 grammi di macinata di vitello, 472 grammi di macinata scelta di manzo (non usate quella “sceltissima” perché è troppo magra) e 494 grammi di salsiccia. Se vi chiedete il perché di questi pesi, beh, erano le confezioni già pronte al supermercato   che più si avvicinavano alle proporzioni che uso di solito: 40% di salsiccia, 30% di vitello e 30% di manzo. In totale quindi ho usato 1250 grammi di carne. Soffritto = Cipolle + Carote + Sedano: qui le proporzioni classiche dicono 1/3, 1/3 e 1/3. Io invece abbondo molto con la cipolla e riduco al minimo la carota. Su 700 grammi di trito che ho usato 500 erano cipolle e scalogno (l’avevo in casa). Burro: 55 grammi (potete aumentare o ridurre, ma almeno un po’ ci vuole) Aglio: c’è chi ce lo mette e chi no. Io solitamente ce ne metto un poco giusto per profumare: due o tre spicchi schiacciati per ogni kg di ragù. Fissati antiaglio astenersi. Devoti di ricette depositate dal notaio o alla camera di commercio parimenti astenersi. Mica per nulla ho messo quel “quasi” nel titolo. E poi nel bolognese ti sposti di qualche chilometro e la ricetta di base cambia, quindi sciò, pussa via Aromi: Qualche (4&lt;n&lt;10) foglia di alloro fresco. Non usate quello secco che solitamente ha perso e/o modificato il suo aroma. Latte: quando ne servirà (tenetene pronto un litro).  Vino: solo se vi piace. Non è strettamente necessario. Io uso un bicchiere di bianco per cui tenetene a disposizione due.  Un tubetto di triplo concentrato. Ho detto triplo eh Nella ricetta tradizionale prima si fa un soffritto e poi si aggiunge la carne. Io inverto le due fasi. Abbiamo santificato la reazione di Maillard più volte in questo blog per la sua capacità di creare gusto nei piatti a base di proteine. Perché avvenga velocemente però è necessario raggiungere temperature sufficientemente alte. Quando aggiungiamo la carne cruda al soffritto, se questo non è stato privato dell’acqua, abbiamo difficoltà a mantenere le alte temperature necessarie per sprigionare i sapori di carne. Sino a quando l’acqua non è evaporata infatti la temperatura rimarrà sotto i 100 °C. E se decidete di aumentare troppo il fuoco per far evaporare l’acqua che si forma, fuoriuscita dalla carne, se non state molto accorti rischiate di bruciare le cipolle del soffritto non appena l’acqua è evaporata. Ecco dunque la mia procedura: si rosolano carne e soffritto separatamente. Molte ricette tradizionali hanno adottato una certa sequenza di preparazione solo in base a considerazioni pratiche e di comodità, non gastronomiche. In questo caso preparare prima il soffritto e poi aggiungere la carne permette di usare una sola pentola. Con il metodo che seguo io ne servono due oppure si deve usare un recipiente intermedio dove parcheggiare la carne. Ma tanto lava la lavastoviglie Lo scopo di tutto l’algoritmo di preparazione è costruire il sapore. Nel ragù questo viene costruito dalle varie (e lente) reazioni chimiche che avvengono: non è già presente nelle materie prime. Quindi ogni passaggio è finalizzato a far avvenire al meglio queste benedette reazioni. Ore 10:59 Versatevi un bicchiere di vino e sorseggiatelo. Sarà una preparazione lunga, non dovrete avere fretta, e avere a portata di mano un bicchierino vi donerà la giusta predisposizione. Si inizia.  Ore 11:00 Mettiamo la carne in una pentola: io uso una antiaderente eventualmente con un filo d’olio, giusto per non far attaccare. Se la carne è sufficientemente grassa l’olio non dovrebbe neanche servire. Accendete il fuoco e mantenetelo abbastanza alto. La carne inizialmente espellerà molta acqua. Questa andrà fatta evaporare tutta.  Se l’avete è meglio utilizzare una pentola ampia in modo tale che lo strato di carne non sia troppo alto. In questo modo   l’acqua rilasciata evapora in fretta, altrimenti rischiate di lessare la carne invece che rosolarla. Fate un buchetto in mezzo alla carne per verificare che se c’è ancora acqua. Non aggiungete sale per ora.  Mescolate e schiacciate la carne con un mestolo o una spatola al silicone. Se ci sono dei pezzi troppo grandi spezzateli. La carne non deve bollire ma soffriggere, quindi non appena i liquidi si saranno asciugati continuate a fiamma viva, mescolando continuamente, rosolando per bene la carne. La carne inizia a “soffrire”  A poco a poco vedrete apparire dei grani di carne dal tipico colore arrostito. Bene. La reazione di Maillard sta facendo il suo lavoro. Se vi si secca tutto è perché avete usato della carne troppo magra. La carne del ragù deve essere grassa.  Continuate a fuoco medio sino a quando una buona parte della carne ha preso un bel colore marroncino.  Togliete ora dal fuoco e trasferite la carne rosolata in una bacinella se volete utilizzare una pentola sola. Sono le ore 12:10 Ore 15:05 È ora di preparare il soffritto. Iniziamo (nel frattempo ho pranzato   ) Usate le proporzioni di cipolle/carote/sedano che più vi piacciono. Come vi ho detto io personalmente metto molte meno carote della ricetta standard perché non mi piacciono molto e perché rendono troppo dolce il ragù. Anche di sedano ne metto meno della ricetta standard. L’importante comunque è che sia tutto tagliato a pezzettini molto piccoli.  Prendete il burro, mettetelo nella pentola, scaldatelo e fatelo schiumare. Quando le bollicine di vapore se ne saranno tutte andate comincerà a prendere colore. Continuate sino a quando sentirete aromi di nocciola, e il burro fuso sarà appunto di colore nocciola. Attenzione a non esagerare od otterrete burro bruciato invece che beurre noisette. Anche questo passaggio serve a produrre molecole aromatiche, derivanti dalle reazioni delle proteine del burro. Molecole che non si formano se invece, presi da raptus salutista, usate l’olio extravergine di oliva invece che il burro. Inutile dire che per i puristi l’olio per il soffritto del ragù neanche si deve nominare, un sacrilegio. Un po’ come usarlo per il soffritto del risotto alla milanese! Eresia! Per secoli, sempre al di sopra della linea gotica, si è quasi ovunque ignorata l’esistenza dell’olio. Però, come ho detto, io aderisco alla scuola del “fate come più vi piace”. Basta che sappiate che perdete “sapore”.  Ora, e solo ora, aggiungete le verdure del soffritto. Mettete il fuoco al minimo e, armati di santa pazienza, aspettate che la verdura “sudi”: cominci cioè a espellere tutta l’acqua rammollendosi. Il sale? No, non è ancora giunto il momento di aggiungerlo. Se lo aggiungete ora per il fenomeno dell’osmosi estrarrà troppo velocemente l’acqua dalla cipolla e questa rischierà di bruciare. Se siete abituati ad aggiungere ora il sale cercate di tenere d’occhio il soffritto: se la cipolla brucia il sapore poco gradevole rimarrà fino alla fine. Sapevatelo  Io faccio sudare inizialmente le verdure con il coperchio, per aiutare a rammollirle. La cipolla deve diventare translucida e quasi sciogliersi.  Se vi rendete conto che la cipolla inizia a bruciare senza che si sia sciolta potete aggiungere un pochino di acqua (pochissima, un cucchiaio alla volta). È però il segno che avete usato un fuoco troppo alto. Oppure avete avuto il braccino corto con il burro (se volete una ricetta dietetica cambiate ricetta: questa non fa per voi). O entrambe le cose.  Sono le 15:15 e l’acqua è evaporata quasi tutta. Ora possiamo salare il soffritto e continuare a fuoco basso. Le cipolle prendono un colore dorato: un po’ deriva dai pigmenti della carota ma un po’ è il risultato della onnipresente reazione di Maillard (come abbiamo visto non è mica solo una prerogativa della carne). Più la cottura è prolungata e più si formano molecole gustose. Idealmente si deve far soffriggere sino ad un attimo prima che inizi a bruciare. Ore 15:50 È tempo di aggiungere la carne che avete lasciato da parte. Tenete il fuoco vivo e se c’è dell’umidità residua aspettate che vada via. Quando la carne ricomincia a sfrigolare e a brunirsi se volete potete aggiungere un bicchiere di vino. (l’altro   ) L’alcool contribuisce a sciogliere alcune molecole che erano rimaste imprigionate nelle verdure e nella carne. In più le componenti aromatiche del vino aggiungeranno gusto al ragù. Una prova che l’acqua è quasi tutta evaporata si può avere misurando la temperatura con un termometro: io ho misurato temperature di 105 °C, superiori a 100 °C e segno quindi della completa evaporazione dell’acqua esterna.  Ora aggiungiamo il triplo concentrato: è quello che darà colore al ragù. C’è chi ne aggiunge poco, chi tanto. Io ne ho usati 185 grammi (certo, sono andato a occhio e ho calcolato la differenza a posteriori solo per poterla indicare qui   ). E no, non si usano i pelati o la passata di pomodoro. Suvvia, abbiamo fatto tutta questa fatica per togliere l’acqua e ora ce la rimettiamo?  Mescoliamo.  Ore 16:10 Ora è il turno dei grassi del latte (vi ho già detto che non è una ricetta dietetica?): prendete la bottiglia del latte fresco intero e aggiungetene un po’ alla volta, mescolando, fin tanto che il latte viene assorbito. Non abbiate fretta, potete metterci anche dieci minuti. La mia carne ha assorbito circa 500 ml di latte.  Nota per chi protesta per la presenza del latte: guardate che non è per nulla strana l'aggiunta del latte, e anche la ricetta tradizionale dell'Accademia della Cucina Italiana lo prevede.  Non pensate che il ragù \"autentico\" sia esclusivamente il \"vostro\" solo perché \"voi\" lo avete sempre fatto nella stessa maniera   . Come ho detto, in realtà ragù \"autentico\" non esiste. In molti circoli gastronomici si sviluppano delle diatribe infinite sull’uso della panna: sì, no, sei scomunicato, tu non capisci niente, nella ricetta “originale” c’è, non c’è, ma alla camera di commercio dicono, mia nonna etc. In realtà è una disputa piuttosto stupida: la panna fresca potete vederla come del latte “concentrato”, visto che ha il 35% di grassi (cioè di burro) invece che il 4,5%. Quando aggiungete il latte e lasciate evaporare l’acqua quello che conta alla fine sono solo i grammi di grassi (burro, in ultima analisi) che avete aggiunto. Quindi, se volete aggiungere la panna fatelo senza problemi: non state “barando”. Io solitamente non tengo panna fresca in casa e quindi aggiungo il latte. Ci vorrà più tempo per far evaporare l’acqua. Ora potete salare e aggiungere gli aromi (solo l’alloro nel mio caso ma c’è chi ci aggiunge altro).  Lasciate cuocere a fuoco molto basso per più tempo possibile. Se si secca potete aggiungere altro latte: io ne ho aggiunti altri 250 ml. Ore 18:30 Ho spento il fuoco.  Tempo totale 4 ore e 40 minuti. L’ho mangiato il giorno successivo con delle tagliatelle. La morte sua  .  Dario Bressanini P.S. Neanche a farlo apposta, mercoledì 15 giugno alle ore 21 terrò una conferenza sulla Scienza in Cucina a Bologna, nell’aula magna del dipartimento di chimica in via Selmi 2." },
    { "title": "Lavati le mani!", "text": "Che dite a vostro figlio quando rientra tutto sporco e sudato da una partita di calcio o un pomeriggio passato al parco? \"Vai a lavarti subito!\"  Il caso vuole però che durante una visita ad un produttore di fermenti lattici mi avessero regalato delle capsule di Petri.  Questi dischi (o piastre) contengono dell'Agar e dei nutrienti e sono comunemente utilizzati per far crescere dei microorganismi nei laboratori di microbiologia. Ho chiesto a mio figlio di premere il pollice (sporco) e il polpastrello di tre altre dita (sporche) nell'agar. Poi gli ho chiesto di andare a lavarsi per bene le mani con il sapone. \"Per bene\" sigifica almeno per 30 secondi   . Le dita ora pulite hanno impresso le loro impronte in una seconda capsula di Petri. Poi, visto che mi avanzavano altre due capsule ho preso una pesca tabacchiera dal portafrutta e l'ho adagiata nell'agar  L'ho poi lavata (solo con acqua corrente) e l'ho adagiata nell'ultima piastra. Lo scopo didattico-educativo di questa mia piccola dimostrazione (senza nessuna pretesa di rigore scientifico) era mostrare a mio figlio la vita microscopica che ci sta intorno e... l'utilità del sapone Per far crescere i batteri li si deve tenere preferibilmente alla temperatura adatta. Poichè a casa non dispongo ovviamente di un incubatore o di apparecchiature dedicate, ho sfruttato la funzione \"lievitazione\" dell'abbattitore casalingo che ho in cucina, tenendo per 48 ore le capsule a 31 °C.  Ecco dopo un giorno di \"sviluppo\" le due piastre toccate dalla mano di mio figlio Simone  A destra i batteri trasferiti dalla mano sporca hanno formato moltissime colonie, grazie al nutrimento nell'Agar e alla temperatura. A sinistra invece vedete la piastra toccata dalla mano lavata con il sapone. Alcune colonie di microorganismi sono visibili ma in misura molto minore. Dopo tutto non abbiamo mica sterilizzato la mano (e non avrebbe senso, non vorrei certo che a mio figlio venisse la fobia per i batteri   Tra parentesi i fermenti lattici sono batteri, solo che spesso nei prodotti alimentari non si usa quest'ultimo termine perché molte persone associano i batteri, erroneamente, solo alle malattie) Ecco, se una immagine vale mille parole questa illustra l'utilità del sapone Ho lasciato in coltura per un altro giorno i batteri. Eccoli il giorno successivo  Ed ecco un ingrandimento (se cliccate) della piastra di destra  Se tra i biologi in ascolto c'è qualcuno che, in base al colore e alla forma delle colonie vuole azzardare una ipotesi sul tipo di microorganismi presenti io e mio figlio ne saremmo lieti E la pesca? Lavarla sotto l'acqua corrente non è servito a molto. Ecco qui il risultato (simile a quello della pesca prima del lavaggio)  Forse con della frutta e verdura a buccia liscia sarebbe andato meglio. Se mi regalano altre capsule di Petri proverò ancora. Mio figlio, che fa la quinta elementare, ha molto apprezzato l'esperimento, e così spero voi Nel frattempo, buon sapone a tutti e alla prossima Dario Bressanini" },
    { "title": "OGM: una panoramica", "text": "Abbiamo parlato spesso di OGM su questo Blog. L'argomento appassiona e spesso salta fuori come il prezzemolo anche nei commenti di altri post, magari in reazione a qualche notizia fresca di stampa. A volte invece arrivano su queste pagine nuovi lettori che chiedono per l'ennesima volta notizie sulla fragola pesce, sulla presunta sterilità degli OGM o sui fantomatici suicidi dei contadini indiani. E magari lo fanno nei commenti ad un articolo sullo spezzatino o sul pesto   . Ho pensato quindi di creare questa pagina per permettere, a chi lo desidera, di porre domande o segnalare notizie senza dover impazzire per trovare il post più adatto. Prima però di porre domande è buona regola verificare se in uno dei vecchi articoli si può già trovare la risposta. Eccoli qui elencati in ordine cronologico: Prima di continuare devo aprire una piccola parentesi. L'ultimo articolo che ho dedicato agli OGM su questo blog, \"Legalità OGM for dummies\", risale a quasi un anno fa, e riguardava il decreto che l'allora Ministro Zaia aveva firmato per impedire la semina di mais Bt. Ora la questione è tornata alla ribalta, perchè il TAR ha bocciato quel decreto. (Qui trovate un approfondimento legale di Luca Simonetti) Si potrà seminare il mais Bt quindi? (Mais che ricordo può essere tranquillamente e legalmente importato insieme alla soia OGM e usato come mangime per animali da cui poi noi traiamo molti prodotti DOP come il parmigiano o il prosciutto crudo). Probabilmente no, non ancora. Il Ministro Romano ha dichiarato che chiederà la cosiddetta \"clausola di salvaguardia\" per vietare la coltivazione di questo mais. Ora, per invocare questa clausola si devono portare alla Commissione Europea delle NUOVE evidenze scientifiche che evidenzino qualche rischio per la salute o l'ambiente (sono escluse tassativamente tutte le altre motivazioni come quelle economiche o di coesistenza). NUOVE evidenze che semplicemente non esistono (se esistessero problemi per la salute si dovrebbero vietare anche le importazioni, evidentemente). In altre parole per chiedere la clausola di salvaguardia non è sufficiente invocare genericamente rischi ipotetici, ma si devono produrre nuovi studi scientifici validi (e sottolineo \"validi\", non la solita paccottiglia che gira per i soliti siti anti-OGM) che dimostrino l'esistenza di specifici rischi concreti per la salute o per l'ambiente. Studi che però non esistono. E infatti l'EFSA ha ripetutamente dato parere negativo su TUTTE le richiesta di clausola di salvaguardia avanzate da altre nazioni, perchè (traduco liberamente) i \"dossier\" scientifici presentati a supporto della clausola erano paccottiglia scientifica che valeva meno della carta per incartare il gorgonzola. Cosa succederà quindi? Ecco i miei due centesimi. Purtroppo in Italia non mancano gli attivisti travestiti da scienziati. Il Ministro, sull'onda dell'indignazione bipartizan (che chiede di rispettare le leggi e le sentenze solo quando piacciono) chiederà aiuto ai soliti noti per mettere insieme una fuffa di \"dossier\" scientificamente squallido, con le solite balle sulle farfalle monarca, la biodiversità minacciata, etc., BEN SAPENDO che queste motivazioni sono già state bocciate dall'EFSA come assolutamente prive di sostanza. Quindi il Ministro, tra gli applausi, mentirà sapendo di mentire chiedendo la clausola di salvaguardia. Ma da quando in Italia si richiede ad un politico di non mentire? La clausola di salvaguardia quindi verrà chiesta. La Commissione Europea chiederà all'EFSA di pronunciarsi sul dossier-pateracchio che l'Italia avrà messo in piedi e lo boccerà. A questo punto la palla tornerà alla Commissione e al Consiglio e, come già successo per Francia e Germania, per mancanza di volontà politica e violando i regolamenti stessi che la UE si è data si deciderà di non imporre all'Italia di ritirare la clausola, che si aggiungerà a quella di Francia, Germania e qualche altro paese. Fine della storia? No, perchè la clausola di salvaguardia è un divieto TEMPORANEO, ma credo serviranno altre azioni legali da parte di Silvano Dalla Libera, l'agricoltore che ha vinto il ricorso al TAR, per riuscire a farsi finalmente riconoscere il diritto a seminare il mais Bt. Chiusa parentesi e veniamo a noi   . Se nessuno degli articoli passati risponde alle vostre domande provate a guardare questa conferenza divulgativa che ho tenuto qualche mese fa a Ferrara, dove traccio una panoramica generale sugli OGM (compresi batteri e animali, solitamente ignorati). La conferenza era diretta ad un pubblico \"generalista\" (si dice così   ) per cui i superspecialisti precisetti spero mi perdoneranno alcune semplificazioni fatte allo scopo di essere compresi da non esperti senza entrare troppo nei dettagli. Se, dopo questo tour de force, ancora non siete riusciti a trovare la risposta alle vostre domande, vi siete guadagnati il diritto di poter chiedere qua sotto Intanto vi auguro buona visione.         http://www.youtube.com/v/ds9U-osSiEI http://www.youtube.com/v/b26cfTbmvhM http://www.youtube.com/v/uUGf4jVOL08 http://www.youtube.com/v/fnnt_APslkg http://www.youtube.com/v/CRES8RmX1Iw http://www.youtube.com/v/vvxWTUv2nrY http://www.youtube.com/v/EW7yri3DuYs http://www.youtube.com/v/V117iwDPGR0 Dario Bressanini" },
    { "title": "Ancora sul ragù alla bolognese", "text": "Come avevo previsto l’articolo sul ragù alla (quasi) bolognese ha originato un bella discussione nei commenti, dove in molti hanno descritto il “loro” ragù. Soprattutto ha destato stupore il mio uso del latte. Riprendo l’argomento per farvi partecipi di alcune ricette di “ragù alla bolognese” senza il (quasi) che ho trovato. Ricordatevi comunque sempre che le ricette evolvono nel tempo e non sono cristallizzate e immutabili. Il latte in realtà è presente in quasi tutte le ricette “tradizionali” così come il burro (niente olio, l’ho già detto   )  e a volte anche la panna, mentre andando indietro nel tempo sparisce il pomodoro. Ecco una piccola ragù-carrellata a ritroso nel tempo. Il mio testo di riferimento per le ricette regionali italiane è quello di Anna Gosetti della Salda “Le ricette regionali italiane”, pubblicato per la prima volta nel 1967 dalla storica direttrice del mensile La Cucina Italiana. Vediamo che cosa riporta alla voce “Ragù alla bolognese” Il mio “talismano della felicità” di Ada Boni, anno 1949 edizione XIX riporta questa ricetta Continuando nel nostro viaggio a ritroso, arriviamo al luglio del 1937 quando Frida, nella sua rubrica mensile “l’ABC della cucina” sulla rivista La Cucina Italiana, espone la ricetta delle tagliatelle alla bolognese (Taiadèl sòtti) La prima edizione della “guida gastronomica d’Italia” edita dal Touring Club Italiano edita nel 1931 ci racconta della gastronomia in Emilia e in Romagna: A pagina 205 la guida ci racconta che Scavalchiamo a ritroso il secolo e arriviamo nel 1891 quando Pellegrino Artusi pubblica il suo “La Scienza in cucina e l’Arte di mangiare bene”. Il gastronomo di Forlimpopoli non include le tagliatelle al ragù ma solo delle “tagliatelle all’uso di Romagna” condite con aglio, olio, prezzemolo e pomodori. Descrive invece dei “maccheroni alla bolognese” con quello che forse era il “ragù alla bolognese” dell’epoca Finiamo con la ricetta depositata nel 1982 dall’Accademia Italiana della Cucina (riportata sul sito del Gruppo Virtuale dei Cuochi Italiani) che cerca di recuperare il ragù alla bolognese “vero” (anche se a mio parere ha poco senso considerare le ricette fisse nel tempo) Buon ragù a tutti. Dario Bressanini" },
    { "title": "Uova in codice", "text": "Abbiamo spesso parlato di uova in questo blog ma non ci siamo mai soffermati sulle varie tipologie presenti sul mercato. Al supermercato potete trovare uova le cui confezioni recitano le cose più disparate: “allevate a terra”, “biologiche”, “allevate all’aperto” o altro. Che significano? E quel codice stampigliato su ogni uovo? Quei simboli sono una specie di carta di identità dell’uovo. Il primo numero identifica il metodo con cui sono state allevate le galline ovaiole:  Dopo il codice della tipologia di allevamento troviamo il codice della nazione di produzione. Nel caso in fotografia l’uovo è stato prodotto in Italia. (IT). Il nostro paese produce tutte le uova di cui abbiamo bisogno e difficilmente troverete altri codici. Segue poi il codice ISTAT del comune di produzione. L’uovo lì sopra è stato prodotto nel comune di Giavera del Montello (comune 032 della sua provincia). Le due lettere seguenti indicano la provincia di produzione, Treviso (TV = 026, quindi il codice ISTAT completo del comune è 026032). Per finire un numero che identifica l’allevamento e che serve per la tracciabilità. Il consumatore quindi si trova di fronte ad una gamma di prodotti a prezzi molto diversi ma senza nessuna informazione sulla qualità delle uova prodotte con i vari metodi di allevamento. Ci sono differenze apprezzabili dal consumatore tra uova di tipologia diversa? Alcuni articoli in letteratura affrontano la questione. Laura Rizzi e collaboratori in “Effect of organic farming on egg quality and welfare of laying hens” hanno indagato l’influenza dell’alimentazione (mangime biologico o convenzionale) e del tipo di allevamento (all’aperto o in gabbia) sulla qualità delle uova. 108 galline ovaiole sono state divise in quattro gruppi. Le galline di due gruppi sono state messe in gabbie da 50x50x50cm, tre galline per gabbia. Gli altri due gruppi di galline sono state messi in due zone all’aperto di 40 metri quadri dotate di pollai e nidi. Due gruppi di galline (uno in gabbia l’altro all’aperto) sono state nutriti con mangime biologico mentre le restanti con mangime convenzionale. Le galline sono state seguite per quattro mesi e periodicamente le uova prodotte sono state misurate e analizzate.I ricercatori hanno trovato delle piccole differenze nelle caratteristiche fisiche delle uova confrontando le galline allevate all’aperto (indipendentemente dalla loro dieta) con quelle allevate in gabbia. Le uova prodotte da galline in gabbia avevano un po’ più di albume (64-66% del peso dell’uovo rispetto al 62-23%), un po’ meno tuorlo (24% contro 25%). Le galline all’aperto hanno prodotto uova con il guscio più spesso rispetto a quelle allevate in gabbia. Lo spessore del guscio è un parametro commerciale importante perché da quello dipendono le fratture del guscio durante le fasi di lavorazione e trasporto. Le uova da galline in gabbia avevano un albume con indice Haugh più elevato. Questo parametro è collegato alla consistenza dell’albume: più è alto e più l’albume è “bello compatto”, caratteristica apprezzata dai consumatori rispetto invece all’albume che si appiattisce e si diffonde perché “più liquido”. Le galline allevate all’aperto hanno prodotto uova con un tuorlo più intensamente colorato grazie alla possibilità di mangiare dell’erba. Studi precedenti avevano trovato risultati opposti per quel che riguardava il colore del tuorlo e lo spessore del guscio. Tutti gli animali mostravano buone condizioni di salute. Le galline tenute in gabbia avevano un piumaggio in condizioni peggiori mentre le galline tenute all’aperto avevano la possibilità di esprimere un più alto numero di comportamenti naturali. Veniamo ora alle caratteristiche chimiche e nutrizionali delle uova. L’analisi chimica del tuorlo e dell’albume dei quattro gruppi non ha mostrato differenze per quel che riguarda il contenuto d’acqua, di proteine, di grassi e di colesterolo. Pare quindi che questi parametri non vengano influenzati dal tipo di dieta o dal sistema di allevamento. Come dicono i ricercatori “questo conferma l’osservazione frequente che è difficile influenzare le caratteristiche nutrizionali delle uova”  Gli studi controllati come quello descritto servono per stabilire, con più rigore possibile, delle correlazioni e, se possibile, delle relazioni di causa ed effetto. Non sono però sempre necessariamente rappresentativi della situazione che il consumatore trova quando deve acquistare dei prodotti perché le variabili in gioco nella produzione sono moltissime. Ecco quindi che un gruppo di ricerca dell’Università di Milano ha effettuato uno studio direttamente su delle uova acquistate al supermercato. Uno studio diretto sulle delle uova acquistate è importante per il consumatore perché la qualità delle uova in vendita non è influenzata solamente dal metodo di produzione ma anche da una serie di fattori, ad esempio il trasporto e le scelte commerciali dei punti vendita con il turnover che può essere molto diverso per uova di tipo diverso.I ricercatori hanno acquistato 28 campioni di uova tipo A di marche diverse prodotte secondo i quattro metodi classificati dalla legge (10 tipo 0, 6 tipo 1, 6 tipo 2 e 6 tipo 3) in alcuni supermercati dell’Italia del Nord. Ogni campione consisteva di circa 40 uova dello stesso lotto. In Italia il grosso delle uova in commercio è di tipo 3. L’articolo riporta che nel 2008 le uova prodotte con metodi alternativi alle gabbie (0+1+2) rappresentavano il 4% del totale (12% in Europa). Le uova sono state sottoposte ad una serie minuziosa di analisi per valutare variazioni nella composizione chimica, rotture nel guscio, freschezza e così via. Come forse saprete un parametro collegato alla freschezza di un uovo è la dimensione della sacca contenente aria presente all’interno dell’uovo. Con il tempo la sacca aumenta ed è questo fenomeno alla base del vecchio modo per riconoscere uova fresche mediante immersione in acqua. Le uova biologiche (tipo 0) hanno mostrato una grandezza media della sacca d’aria simile a quella delle uova da galline allevate all’aperto (tipo 1) ma più grande di quella delle uova di tipo 2 o 3. La minor freschezza delle uova di tipo 0 o 1 potrebbe essere dovuta, suggeriscono i ricercatori, ad un sistema inefficiente di raccolta delle uova, in ritardo rispetto alla deposizione. Il fenomeno della minor freschezza delle uova biologiche era stato riscontrato anche in una ricerca americana, ed era stata messa in relazione al basso turnover delle uova di questo tipo, più costose, in un supermercato. Esattamente come nello studio descritto in precedenza, la qualità dell’albume è risultata inferiore per le uova biologiche rispetto alle uova di galline in gabbia. Ancora una volta dal punto di vista nutrizionale non sono state riscontrate differenze significative tra le uova di diversa tipologia e anche la minore consistenza dell’albume delle uova bio (la cui origine è ancora da spiegare) è comunque nel range di uova di buona qualità. Una buona notizia invece per chi le deve montare: le uova biologiche hanno mostrato una quantità superiore di schiuma e una consistenza più elevata. La percentuale di tuorlo rispetto al totale è risultata la stessa nelle varie tipologie mentre le uova di tipo 3 hanno mostrato una percentuale superiore (14%) di gusci con fratture (incluse microfratture non visibili ad occhio nudo) mentre le uova biologiche la percentuale più bassa (5%). Le conclusioni dei ricercatori: Insomma, perché un consumatore dovrebbe consumare uova “alternative” visto che non danno vantaggi dal punto di vista nutrizionale? Il sapore? Io sinceramente in media non trovo differenze (e no, non ho mai assaggiato le uova di Paolo Parisi, quelle che costano un euro l’una e sono prodotte da galline che si nutrono anche di latte di capra munto appositamente per loro. Qui trovate qualcuno che le ha assaggiate). E quindi? Beh, uno potrebbe considerare l’idea di spendere qualche centesimo in più per uova prodotte con metodi che garantiscono un migliore trattamento degli animali. Il benessere delle galline può essere influenzato dal metodo di allevamento. In particolare galline allevate con la possibilità di stare all’aperto in spazi adeguati mostrano una maggiore varietà di comportamenti naturali per la specie, come il razzolare, impossibili da compiere negli allevamenti in gabbia. Il rovescio della medaglia degli allevamenti “alternativi” però sono la mortalità più elevata, un tasso maggiore di cannibalismo, una maggiore incidenza di parassiti e la mancanza di un ordine sociale ben definito che può portare a comportamenti aggressivi e a stress. Vivere all’aperto può anche comportare che le uova contengano sostanze che non dovrebbero esserci, come le diossine: ad esempio in Belgio, Olanda e altri paesi europei hanno trovato nelle uova biologiche e in quelle allevate all’aperto una concentrazione di diossine oltre i limiti legali ammessi e superiore alle uova da allevamento in gabbia. Questo è dovuto al fatto che le galline, stando all’aperto, possono mangiare insetti, erba ed ingerire sassolini che possono essere contaminati. Nelle uova provenienti non da allevamenti professionali ma da “hobbisti” (le classiche “uova del contadino”), sempre in Belgio, la concentrazione di diossina era più del triplo del limite legale. D’altra parte lo scandalo recente dei mangimi alla diossina non ci pone al riparo da questi rischi neanche per le galline allevate al chiuso. Insomma, la questione non è semplice e vi confesso che ogni volta che devo comprare delle uova ci rimugino sopra. Il mio “algoritmo” di spesa solitamente cerca di comprare uova di tipo 1 (allevate all’aperto), tuttavia non sempre perché non disdegno l’acquisto di altre tipologie se c’è molta differenza nella data di deposizione. In altre parole cerco se possibile di comprare l’uovo deposto dal minor numero di giorni. Uno studio spagnolo sul comportamento dei consumatori rispetto all’acquisto delle varie tipologie di uova ha trovato, senza grande sorpresa, che la caratteristica che più guida l’acquisto dei consumatori spagnoli è il prezzo, seguito dal tipo di ricovero che hanno le galline e poi dal tipo di dieta (convenzionale o biologica) Voi come vi regolate? Alla prossima Dario Bressanini P.S. anni fa, nei commenti ad un vecchio post si era aperta una lunga discussione (che non c’entrava con l’argomento del post) sul trattamento degli animali negli allevamenti, delle galline in particolare. Mi ero ripromesso di ritornarci sopra con un articolo apposito e ora, anche se con molto ritardo, mantengo la promessa. Bibliografia Allevamenti alternativi in avi-coniglicoltura Osservata una più alta mortalità nelle galline allevate a terra durante il trasferimento dalle batterie Test di Altroconsumo sull'assenza di residui di farmaci vietati. L'immagine delle galline in gabbia è presa da Benessere e legislazione per la protezione della gallina ovaiola" },
    { "title": "Zeitgeist in cucina 2010", "text": " Seguendo Google eccovi la Zeitgeist in Cucina 2010 Il post più letto nel 2010 è stato “Bio nutre di più?” seguito da “Amflora, la patata per la carta” e da “Il Ministero della salute vieta il lievito istantaneo. Ok all’azoto liquido”. Al quarto posto un articolo del 2007, ma sempre ben clikkato: “Il segreto di una buona bistecca (ma non solo) si chiama Maillard”. Alcuni post sono degli evergreen, come quello sulle “meringhe scientifiche” del 2008, all’ottavo posto. Al quinto il pluricitato “10 risposte a Carlo Petrini sugli OGM.” Il picco delle visite (8850 secondo Google Analytics escluso chi legge direttamente dai feed RSS) è stato il 3 marzo in occasione della pubblicazione dell’articolo su Amflora. Il 41% dei lettori capitano qui indirizzati da un motore di ricerca, il 37% seguendo il link da un altro sito (chiamato in gergo referral), ad esempio dal sito di Le Scienze, primo nella lista dei referral, o il blog Anice&amp;Cannella, nono nella lista. La diffusione di Facebook tra gli internauti italiani è testimoniata dalla apparizione di faccialibro al quinto posto della lista. Cavoletto di Bruxelles, di Sigrid Verbert, è al sesto posto mentre wikipedia al tredicesimo (sono citato in una trentina di voci, prima fra tutte l’Umami). Internet Explorer è ancora il browser più utilizzato (civorrebbelafaccinachevomita    ) ma ormai solo per il 39%, tallonato da Firefox (35%). Staccati a pari merito Safari e il mio preferito, Chrome, con il 10%. Quinto Opera con il 3%. Il 90% delle visite arriva dall’Italia. Al secondo posto la Svizzera con l’1.5%  e  la Germania con l’1.4%. Visite però sono arrivate da tutto il mondo. 485 visite da Mosca e 416 da Yekateringburg (e probabilmente il nostro Chef Xesco è il primo responsabile   ) Due da Irkutsk. In Italia Milano e Roma la fanno da padrona, con il 16% e il 14% rispettivamente. Ma tutte le regioni sono rappresentate; da Bra  (384 visite) a San Cesario di Lecce (172 visite). 1328 visite arrivano dall’Africa (567 solo dal Kenya), 3439 dall’Asia e 1291 dall’Oceania. I lettori che vengono indirizzati qui da un motore di ricerca che cosa stavano cercando? Stupirà molti sapere che subito dopo il mio nome e il nome del blog, anche quest’anno la parola più cercata è “Avocado” (6368 volte), seguita da “Zucchero invertito”. Anche i rispettivi post sono degli evergreen, continuamente letti. Ventinove persone hanno cercato “conservazione meringhe”. Una volta si usava conservarle in una scatola di latta, lontano dall’umidità. Ora possiamo utilizzare efficacemente dei sacchetti Ziplock. Tra le centinaia di migliaia di ricerche ce ne sono alcune buffe. Ci sono quelli che prendono Google come un oracolo, e pongono direttamente le domande come se dall’altra parte ci fosse una persona vera a rispondere: “è possibile far maturare albicocche e prugne fuori dalla pianta?” oppure “sono intollerante al fruttosio, come posso sostituire certi cibi?”. O ancora: “una bistecca di manzo impanata diventa più tenera?” passando dal misterioso “perché nascono bambini oltre i quattro kili?” sino all’esilarante “posso mangiare l’orzotto se ho la diarrea?” E che dire de “dove posso trovare in provincia di cuneo l’aglio che non puzza?” o “perché è uscito del fumo dal sugo in bottiglia fatto in casa? E’ nocivo?”. L’ermetico “perché il filosofo continua a resistere di fronte alla figura dello scienziato?” e il pratico “perché il mio pan di spagna si sgonfia dopo la cottura in forno?”. L’agghiacciante “bevendo la candeggina per uccidere il mio bambino dentro la pancia”  e il triste “mia madre beve. Ci sono prodotti omeopatici che la facciano bere meno?”. L’anatema “il mio pane possa diventare piombo, il mio vino veleno” e il supplicante “mia moglie non butta le cose vecchie. Cosa devo fare?”. A volte rimango rapito per decine di minuti a leggere queste frasi. Chiudiamo con un curioso “mio figlio puzza di pesce” (Update: vari lettori hanno chiarito che si tratta di una sindrome chiamata trimetilamminuria) Buon 2011 a tutti Dario Bressanini" },
    { "title": "Vaniglia II: l'aroma", "text": "Dopo aver parlato della pianta di vaniglia ora ci occupiamo del suo aroma.L’aroma di vaniglia è spesso venduto sotto forma di estratto in alcool al 35%. Dopo l’estrazione viene lasciato “maturare” da tre a sei mesi per migliorare il suo aroma. La qualità dell’infuso dipende ovviamente anche dalla qualità della vaniglia di partenza. I chimici hanno analizzato le componenti aromatiche della vaniglia e hanno scoperto che la gran parte dell’aroma (l’85% delle sostanze volatili) è dovuto ad una singola molecola, la 4-idrossi-3-metossibenzaldeide, più comunemente chiamata vanillina. In un kg di baccelli ne troviamo circa 20 grammi. L’olfatto umano riesce a riconoscere delle quantità estremamente piccole di vanillina (per i chimici in ascolto: una concentrazione 11.8 x 10-14 M). L’alto costo della produzione della vaniglia fa si che la vanillina estratta dai frutti possa costare anche 4000 dollari al kg. Non stupisce quindi che l’industria abbia cercato modi più economici di produrre la vanillina. Sintetizzandola per via chimica o ricavandola da altri materiali esistenti in natura. In quest'ultimo caso la vanillina in alcuni paesi può continuare a fregiarsi dell’aggettivo ‘naturale’ anche se non proviene dalla vaniglia. Al mondo si stima si consumino 6000-12000 tonnellate di vanillina ogni anno ma solamente venti sono estratte dai baccelli di vaniglia poiché non basterebbe l’intera produzione mondiale per soddisfare le esigenze dell’industria. La vanillina di sintesi è identica a quella estratta dalla vaniglia e oltre a costare molto meno (12 $ al kg circa) può avere il vantaggio, per alcune preparazioni alimentari, di poter essere utilizzata in concentrazioni più elevate e dare un aroma più intenso. Tuttavia l’aroma complesso della vaniglia dipende anche da altre molecole oltre alla vanillina, come l’acido vanillico, l’acido p-idrossibenzoico,  l’alcool p-idrossibenzilico, il vanillil alcool e la p-idrossibenzaldeide, anche se presenti in concentrazioni molto più basse. Sono stati identificate più di 250 molecole aromatiche diverse nell’estratto di vaniglia e molte di queste probabilmente contribuiscono, in maniera diversa, a costruire la struttura completa dell’aroma. Nella vaniglia poi sono presenti anche delle sostanze non volatili: grassi, zuccheri, tannini, polifenoli, amminoacidi e altro che contribuiscono al sapore (ricordatevi che gusto=sapore+aroma. L’aroma lo sentiamo nel naso mentre il sapore lo sentiamo in bocca).  La vaniglia di Tahiti si differenzia dalle altre perché contiene livelli più alti di acido p−idrossibenzoico e perché contiene altre molecole (come il piperonale e il diacetile) non presenti nella planifolia. Gli esperti la descrivono assegnandole delle note fruttate e floreali. Non può essere usata, per questo motivo, come sostituto della normale vaniglia. La sua produzione è estremamente limitata e quindi più  costosa (ma non necessariamente migliore). La vaniglia Bourbon (Madagascar, Réunion e Comore), è ricca in vanillina e considerata di migliore qualità tra le vaniglie planifolia. La vaniglia indonesiana invece è meno ricca in vanillina e ha delle note di tabacco e di affumicato. Viene considerata dagli esperti di qualità minore, anche se la qualità negli ultimi anni è notevolmente migliorata. La vaniglia proveniente da Java è considerata di qualità inferiore, e quindi meno costosa, perché i baccelli sono raccolti troppo presto e quindi non hanno ancora formato in quantità le molecole che poi verranno trasformate nel trattamento successivo. La vaniglia messicana possiede delle sfumature che ricordano il legno ed è considerata di buona qualità. Il baccello di vaniglia di qualità superiore si riconosce per il fatto di avere dei microcristalli di vanillina sulla superficie. Dovrebbe essere possibile vedere qualche riflesso di quei cristalli con una lente sotto una lampada. Il 60% della vanillina è usato nell’industria alimentare e delle bevande. Il 33% per profumi, cosmetici, deodoranti, saponi ecc.  e il 7% nell’industria farmaceutica. La vanillina infatti può essere usata come materiale di partenza per produrre alcuni farmaci, come la L-dopa o la papaverina, e persino alcuni erbicidi. Il 50% della vanillina di sintesi e' usata come intermedio per produrre altre sostanze. Il 75% dell’estratto di vaniglia è destinato all’industria (30% per il gelato, 17% bevande, 11% alcolici, 10% yogurt, 7% prodotti da forni, caramelle, e altro) il 20% viene messo in vendita al consumatore mentre il 5% va al settore alimentare (ristoranti, pasticcerie,...). Oltre ad aromatizzare è anche dimostrato un effetto antimicrobico, per cui l’aggiunta di vaniglia funge anche da conservante. L’aroma di vaniglia viene utilizzato anche dove non ce lo aspettiamo. Ad esempio per “arrotondare” il sapore di whisky e brandy a poco prezzo. Durante gli anni di invecchiamento in botti questi liquori estraggono la vanillina presente naturalmente nel legno. Se l’invecchiamento non è abbastanza lungo, qualcuno ci aggiunge la vanillina direttamente. Potete provare anche voi a casa, se avete del whisky e un (buon) estratto di vaniglia   . Vi riporto un po’ di numeri interessanti (presi da fonti diverse e quindi non necessariamente coerenti tra loro, non ho controllato   ) Una pianta produce circa 20 “grappoli” di 15-20 fiori ognuno. I fiori durano un solo giorno. Dopo l’impollinazione a mano da 8 a 12 fiori per grappolo si sviluppano in baccelli. Un esperto impollinatore può impollinare tra i 1000 e i 2000 fiori al giorno. Al massimo una pianta produce 100 baccelli. Sei kg di baccelli verdi producono un kg di baccelli trattati. Il contenuto medio di vanillina nei baccelli seccati è di 20 grammi per kg. Per produrre un kg di vanillina “naturale” dobbiamo quindi partire da 50 kg di baccelli. La resa tipica della vaniglia è tra i 300 e gli 800 kg di baccelli trattati per ettaro: circa 10 kg di vanillina \"naturale\" per ettaro. Al mondo si producono 20 tonnellate di vanillina di origine naturale all'anno, il che comporta una superficie coltivata di circa 2000 ettari. Per produrre 12000 tonnellate di vanillina, l’intero consumo annuo mondiale, si dovrebbero coltivare 1.2 milioni di ettari, o 12000 chilometri quadrati. Un’area vasta circa come la Campania. Nel 1994 i baccelli di vaniglia avevano un prezzo di circa 70-90$ al kg. Nel 2004 eravamo sui 300-500$. Dopo il 2004 i prezzi hanno subito un notevole ribasso: dai 20$ al kg per la vaniglia di qualità inferiore ai 70$ al kg per la bourbon. In Madagascar 1 kg di baccelli fornisce 8.4 litri di estratto di vaniglia. 1 kg di vanillina di sintesi, combinata con altri estratti vegetali, produce circa 500 litri di aroma che si può vendere quindi a 50 volte il prezzo. A Réunion i frutti maturano in sei mesi. In Messico, Indonesia e nelle Filippine in nove mesi. Il prezzo della vanillina dai baccelli è tra i 1200 e 4000$ al kg. La vanillina da fermentazione microbica 1000$ al kg. Quella di sintesi 11$-15$. Ma tra vaniglia e vanillina? Lo vedremo la prossima volta A presto Dario Bressanini P.S. Colgo l'occasione per segnalare il primo Carnevale della Chimica, organizzato da Chimicare e da Gravità Zero. In bocca al lupo Bibliografia" },
    { "title": "Le ricette scientifiche: il pesto (quasi) genovese", "text": "In occasione del pesto day organizzato dal GVCI (Gruppo Virtuale Cuochi Italiani) che si celebra il 17 gennaio 2011 in tutto il mondo, eccovi la ricetta scientifica che uso per preparare il pesto. Abbiamo già discusso a lungo del basilico e del pesto (incluse le polemiche sul presunto “pesto cancerogeno”) per cui non ripeterò qui i dettagli sugli ingredienti. Se volete potete vedere un filmato sul sito del GVCI su come si prepara il pesto genovese con mortaio e pestello usando la ricetta del consorzio del pesto genovese. Io possiedo un mortaio, ma confesso di usare un più pratico e comodo frullatore a bicchiere. Ecco perché ho messo quel “quasi” nel titolo: per evitare le ire dei puristi senza se e senza ma. Abbiamo visto in passato come per un buon pesto occorrerebbe usare del basilico giovane. In questo modo il pesto ottenuto ha un bel colore verde smeraldo. Se però andate in vacanza d’estate e quando tornate trovate nell’orticello un sacco di basilico cresciutello, che fate, lo buttate via perché non rispetta il disciplinare? Certochennò. Lo raccogliete e lo pesate (io peso tutto quando cucino) per meglio dosare gli altri ingredienti  Poi lo lavate, a patto di farlo asciugare ben bene. Dei residui di acqua possono annerire più velocemente il pesto ottenuto. Sempre i soliti taleb… eehhm, puristi, dicono di non lavare il basilico perché questo toglierebbe dell’aroma. A me questa sembra una sciocchezza. Non basta certo una pioggerellina o l’acqua del lavandino per togliere gli oli essenziali intrappolati nelle foglioline. Io il basilico lo lavo perché il mio microorticello è popolato di ogni tipo di creature, striscianti, bipedi e quadrupedi. I gatti a volte ci si sdraiano sopra e quindi le foglie si sporcano di terra. Eccolo quindi steso al sole ad asciugare, come nella canzone di Paolo Conte, dopo averlo immerso brevemente in acqua fredda. Fredda mi raccomando. Era un sole settembrino quasi al tramonto quindi non troppo caldo. Non dovete mica cuocerlo il basilico. Notate vi prego le foglie mangiucchiate dalle lumachine. Certo, si usano anche quelle (le foglie mangiate, non le lumache   ) Ora mettete i pinoli (se volete potete anche tostarli un poco, brevemente in una padella antiaderente senza niente altro. Attenti che bruciano in fretta), l’aglio tritato (perché ovviamente nel pesto ci vuole l’aglio   ), il sale e il basilico in un frullatore a bicchiere. Quello con le lame in fondo, adatto per preparare frullati.  Ma la ricetta non doveva essere scientifica? Ci arriviamo fratello. Se vi ricordate le lezioni precedenti di pestologia il nemico numero uno di un buon pesto è un enzima chiamato polifenolossidasi. È lui il responsabile dell’annerimento precoce del basilico. Questa molecola usa l’ossigeno presente nell’aria e disciolto nell’acqua (ecco perché si deve asciugare bene) per ossidare dei composti chiamati polifenoli e trasformarli in sostanze nerastre.Questo enzima viene attivato dalle alte temperature. Ecco che abbiamo individuato i nemici: ossigeno e alte temperature. Quindi è necessario tenere il più possibile il basilico, mentre si prepara il pesto, lontano dall’ossigeno e a basse temperature. Come facciamo a allontanare l’ossigeno dal basilico? Lo mettiamo sott’olio! Aggiungiamo quindi l’olio e schiacciamo il più possibile il basilico. Ecco perché preferisco utilizzare un frullatore a bicchiere. Si evita anche di inglobare aria in questo modo.  Per mantenere la temperatura bassa usate olio extravergine tenuto in frigorifero (e magari anche un po’ in freezer. Grazie a Xesko, Chef a Yekateringburg per questa dritta    ) Io raffreddo nel freezer anche l’aglio e il bicchiere, e il basilico in frigorifero prima di utilizzarlo. Iniziate a frullare a impulsi, non in modo continuo, per evitare che il basilico si surriscaldi troppo.  Fermatevi quando la consistenza è cremosa.  Ora se volete potete aggiungere il formaggio grattugiato (io uso il parmigiano reggiano: i figli non apprezzano il pecorino) e usarlo (per condire delle trenette magari, oppure per fare un disegno per poter fare una foto da mettere in un blog dove parlate del pesto   ) Regolatevi come meglio credete sulla \"grana\": c'è chi la preferisce un po' grossina, chi perfettamente cremosa, a seconda di quanto frullate (ma non esagerate)  Oppure, potete congelarlo in contenitori di plastica, senza formaggio, che aggiungerete quando deciderete di scongelarlo e usarlo  Quando avete voglia di pesto, lo prendete dal freezer (dove dura anche sei mesi),  lo scongelate, aggiungete il formaggio e… buon appetito A presto  Dario Bressanini P.S. per chi fosse interessato, giovedì 20 gennaio, alle ore 14:30 sono all'Università Milano Bicocca a parlare di Scienza in Cucina. Venerdì 28 sono a Lugano, all'auditorium dell'Università, alle 20:30 Infine il 5 febbraio sono a Massa" },
    { "title": "Rosso tonno", "text": "In televisione ultimamente si é parlato di tonno \"trattato\" per alterarne il colore. Ho pensato quindi di darvi una anticipazione dell'articolo sul tonno che uscirà sul prossimo numero di Le Scienze, ampliandone la parte dedicata al colore. I pesci solitamente hanno carni chiare o addirittura bianche. Tra le eccezioni vi è un pesce apprezzato dal punto di vista culinario già dagli antichi romani: il tonno. In realtà il genere Thunnus, della famiglia Scombridae, contiene varie specie, anche se spesso dal punto di vista commerciale non vengono distinte. Il più pregiato è sicuramente il Thunnus thynnus o “tonno rosso”. Predatore a sangue caldo presente in branchi nell’oceano Atlantico, può superare i quattro metri di lunghezza e i 600 kg di peso. Una parte della popolazione entra nel mar Mediterraneo in primavera per riprodursi tra giugno e agosto mentre il resto procrea nel golfo del Messico. È un pesce a rischio di estinzione a causa della pesca su larga scala a cui è stato sottoposto negli ultimi decenni, grazie anche alla moda del Sushi e del Sashimi in cui viene consumato crudo. Più comune e più piccolo, ma meno pregiato, il Thunnus albacares o “tonno a pinne gialle”. Proveniente dall’oceano Pacifico e dall’oceano Indiano è la specie più utilizzata dall’industria conserviera per preparare il tonno in scatola. Con ogni probabilità se acquistate un trancio di tonno fresco al supermercato state acquistando un tonno a pinne gialle (yellowfin). La pesca del tonno rosso infatti è sottoposta ad una stretta regolamentazione allo scopo di arginarne la riduzione della popolazione e alcune catene di supermercati hanno deciso di non venderlo più. Anche il tonno in scatola prodotto in molte località italiane è quasi sempre tonno a pinne gialle: il più pregiato tonno rosso viene in gran parte venduto ai giapponesi. Esistono poi altre specie di tonno usate commercialmente, come il tonnetto striato o Skipjack (Katsuwonus pelamis), il tonno alalunga, il tonno obeso e altri. Il consumatore solitamente considera il colore rosso intenso della carne del tonno un parametro fondamentale per valutarne la qualità e la freschezza. Il pigmento responsabile della colorazione rossa della carne del tonno è una proteina globulare chiamata mioglobina (Mb). È presente nelle cellule muscolari di molti animali e agisce da deposito di ossigeno, fornendolo ai muscoli che lavorano. Alcuni mammiferi come le foche e le balene sono in grado di rimanere in immersione per lunghi periodi senza respirare perché hanno una grande quantità di mioglobina nei muscoli. L’ossigeno viene normalmente utilizzato durante il movimento muscolare sostenuto e più una specie animale ne consuma più la concentrazione di mioglobina nei suoi muscoli deve essere elevata. Il tonno è un pesce che può raggiungere i 75 km/h e mantenerli per lungo tempo percorrendo fino a 200 km in un giorno. Ha quindi bisogno di una notevole quantità di mioglobina nei suoi muscoli ed è per questo che la sua carne è così rossa. Quando questa molecola si lega all’ossigeno si trasforma in ossimioglobina (oxyMb) di colore rosso brillante. Una esposizione prolungata all’ossigeno ossida la mioglobina a metmioglobina (metMb) dal poco appetitoso colore bruno (per i chimici: il ferro passa dallo stato di ossidazione +2 a +3 e si coordina ad una molecola di acqua). La percentuale relativa di mioglobina (rossa), ossimioglobina (rosso brillante) e metmioglobina (bruna) determina quindi il colore della carne. Anche temperature poco inferiori allo zero possono ossidare la mioglobina a metmioglobina. I tonni normalmente vengono surgelati, immediatamente dopo la cattura, direttamente sulle navi da pesca (le tonnare volanti) a temperature inferiori a −30 °C. Questo permette di mantenere inalterata la qualità del pescato durante il trasporto. Se successivamente il pesce viene conservato a temperature superiori ai −20 °C, e soprattutto se viene decongelato troppo lentamente dall’utente finale, la mioglobina si trasforma in metmioglobina e il prodotto assume un poco appetitoso colore marrone anche se il pesce è stato pescato da poco e mantiene ancora tutte le sue proprietà. In particolare è la permanenza prolungata della carne a temperature tra -5 °C e -0,5 °C a provocare l’ossidazione veloce della mioglobina. Il modo migliore di evitare il brunimento del tonno è mantenerlo a temperature molto basse, inferiori a -30 °C, e decongelarlo molto velocemente in un bagno di acqua a 20 °C. Il monossido di carbonio (chiamato anche semplicemente ossido di carbonio, CO) è un gas che si può legare alla mioglobina per formare un composto stabile, la carbossimioglobina (MbCO), dal colore rosso ciliegia intenso (qualcuno lo descrive come “rosso cocomero”). Poiché l’ossido di carbonio si lega saldamente alla proteina la formazione della colorazione bruna della metmioglobina viene impedita. Per questo motivo in alcuni paesi come gli USA è permesso esporre la carne del tonno ad una bassa concentrazione di ossido di carbonio per mantenere la colorazione rossa dalla surgelazione o dalla conservazione sotto vuoto sino alla vendita al consumatore. In realtà spesso non viene usato il CO direttamente ma del cosiddetto “fumo filtrato” o “fumo senza sapore”. È probabilmente noto da millenni che l’esposizione della carne e del pesce al fumo di legna ne altera la conservazione e il colore. La legna quando brucia in modo incompleto, in carenza di ossigeno, produce del monossido di carbonio. Questo, legandosi alla mioglobina, è uno dei responsabili del cambiamento di colore della carne e del pesce affumicato. Nel caso del tonno non si vuole alterare il sapore delicato con delle note affumicate e quindi il fumo viene filtrato da tutte le componenti aromatiche, lasciando in pratica solo i gas, tra i quali il monossido di carbonio e l’anidride carbonica. Poiché il CO è molto efficace nel legarsi alla mioglobina, è sufficiente una bassa concentrazione (inferiore al 4%) di monossido di carbonio per il trattamento. La piccola quantità di CO presente (nel tonno così come in carni o pesci affumicati) non pone alcun problema sanitario per i consumatori. In Europa e in Giappone questa pratica è però vietata perché, sebbene non vi siano direttamente problemi sanitari, mascherare il colore scuro potrebbe facilitare qualche commerciante disonesto a vendere tonno non più fresco e deteriorato senza che il compratore possa accorgersene. L’opinione dell’FDA americana, abbastanza contestata in patria, invece è che il colore non deve comunque essere usato come parametro per misurare il deterioramento del pesce, e che se è permesso il processo di affumicatura, che altera il colore e il sapore, non ha senso vietare l’uso dei gas di combustione filtrati che alterano solo il colore, purché venga segnalato in etichetta. Abbiamo infatti visto che il tonno decongelato, assolutamente non deteriorato e commestibilissimo, può assumere un colore scuro. È però anche vero che il trattamento con il CO potrebbe indurre qualche pescivendolo disonesto a far passare il tonno trattato e surgelato come tonno fresco appena pescato, e venderlo a prezzo superiore ingannando il consumatore. Il tonno trattato con CO è comunemente venduto in molti paesi, anche online (sito da cui ho prelevato le immagini della carne di tonno mostrate qui sopra). Le immagini che qui vedete le ho prelevate dai siti di commercio online internazionali dove il tonno trattato con CO è correttamente segnalato. Sul portale europeo delle segnalazioni di allarmi alimentari RASFF potete trovare varie segnalazioni di uso non autorizzato di monossido di carbonio sul tonno, sul pesce spada e su altre tipologie di pesci provenienti specialmente dal Vietnam. L’azione dell’ossido di carbonio sulla mioglobina è simile a quella sulla proteina cugina: l’emoglobina presente nel sangue. L’ossigeno si lega a questa proteina (più precisamente al ferro II del “gruppo eme” dell’emoglobina, identico a quello della mioglobina) in modo reversibile potendo così attaccarsi e staccarsi con facilità per essere trasportato nel corpo dal flusso sanguigno. L’ossido di carbonio invece forma un legame molto più forte con il ferro dell’emoglobina riducendo così la possibilità per l’ossigeno di “trovarsi” una molecola di emoglobina “libera” per farsi trasportare. Inalare ossido di carbonio può portare a conseguenze lievi, come un mal di testa, o gravi sino alla morte a seconda di quanto CO si lega all’emoglobina. Insomma, il colore non è un parametro adatto per giudicare la freschezza del tonno. Molto più affidabile invece è l’odore: un tonno fresco infatti non ha praticamente odore. Il monossido di carbonio può ingannare l’occhi ma non il naso   . Per quel che riguarda gli aspetti culinari, salutistici ed ecologici vi rimando ad un prossimo articolo. Oppure se avete fretta potete leggere il prossimo numero di Le Scienze A presto. Dario Bressanini" },
    { "title": "Uve da vino: una grande famiglia", "text": "Al mondo sono note almeno 10.000 diverse varietà di viti, coltivate su 8 milioni di ettari, la maggior parte dei quali producono uva da vino mentre una minoranza uva da tavola. Le evidenze archeologiche mostrano come la domesticazione della vite risalga almeno a 6000-8000 anni fa in una zona tra il mar Caspio e il mar Nero. Fu allora che i primi esemplari di vite selvatica (Vitis vinifera subsp. sylvestris) vennero domesticati, selezionando e coltivando le piante con le caratteristiche dei frutti desiderate. Le migliaia di varietà di vite (Vitis vinifera subsp. vinifera) coltivate oggi sono discendenti da quei primi esemplari e da incroci spontanei successivi sia con varietà selvatiche presenti in vari paesi che con varietà già coltivate. La coltivazione raggiunge 5000 anni fa la valle del Giordano, la mezzaluna fertile e l’Egitto e i paesi europei occidentali circa 2800 anni fa. Negli ultimi anni le tecniche di analisi genetica sono state applicate con successo alla vite. Abbiamo già raccontato di come in questo modo si sia riusciti a stabilire come lo Chardonnay sia un incrocio tra il Pinot e il Gouais blanc. A mano a mano che le tecniche di analisi del genoma diventano più veloci, accurate e poco costose, emergono molti dettagli in più sulla storia degli incroci che ha subito la vite dalla domesticazione sino ai giorni nostri. L’ultimo studio in ordine di tempo, il più vasto sinora in questo campo, è dovuto a Sean Myles e collaboratori che hanno pubblicato sulla prestigiosa rivista PNAS (Proceedings of the National Academy of Science) un’analisi delle relazioni di parentela tra 1009 esemplari di viti custodite nella collezione dell’USDA, il ministero dell’agricoltura americano (950 vinifera e 59 sylvestris). Vi ricordate gli studi che hanno dimostrato come lo Zinfandel californiano, il Primitivo di Gioia e il Crljenak kaštekanski croato siano in realtà lo stesso vitigno? L’analisi genetica di Myles delle 950 varietà di vinifera ha mostrato come una larga parte (551, il 58%) siano \"copie\" di almeno un altro membro della collezione. In altre parole molte varietà in precedenza classificate come diverse in realtà sono geneticamente identiche. La collezione quindi include solo 583 varietà geneticamente diverse. Myles e soci hanno poi stabilito che i tre quarti di queste varietà uniche sono in realtà imparentate con almeno un’altra varietà o con una relazione di padre-figlio oppure di fratellanza. Questa analisi ha permesso di trovare entrambi i genitori per 83 varietà. Se manca uno dei genitori però non si riesce a stabilire chi è il padre e chi è il figlio e quindi tutto quello che si può dire è che vi è una relazione di parentela di primo grado. Dallo studio di tutte le relazioni di parentela emerge una rete molto interconnessa che collega quasi tutte le uve della collezione. 384 varietà sono direttamente connesse: in altre siamo in presenza di una unica grande famiglia di vitigni, tutti imparentati tra loro, che include la maggior parte dei membri della collezione studiata.  Nel grafico, preso dall’articolo, potete vedere una parte della rete: alcune relazioni erano già state notate: Il Merlot  ha una relazione di primo grado con il Cabernet Franc, che incrociato con il Sauvignon Blanc ha dato origine al Cabernet Sauvignon. Il Traminer, un vitigno molto vecchio, ha una relazione di primo grado con venti altri vitigni. Ad esempio con il Sylvaner, il Sauvignon blanc e con il Pinot nero. C’è poi la famiglia più piccola (non mostrata in figura) dei moscati dove il Moscato di Alessandria (da noi chiamato Zibibbo), originario dell'Egitto, è il più imparentato. L’articolo principale non ne parla esplicitamente, ma se andiamo a leggere le tabelle di supporto all’articolo vediamo che la collezione analizzata contiene 52 vitigni italiani vinifera (più 14 sylvestris). Il paese più rappresentato è la grecia con 88 vitigni seguita dalla Francia con 60, poi l’Italia con 52 e la Russia con 33 vitigni. Come vedete si tratta solo di una piccola parte delle migliaia di varietà esistenti. Leggendo la tabella S5 si scopre che alcuni vitigni che non sono connessi con la grande famiglia sono Italiani. Non risultano parenti di nessuno Aglianico, Bonarda, Barbera, Dolcetto, Grignolino, Grillo, Greco bianco, Lagrain, Nebbiolo fino, Teroldego, la Vernaccia di San Gimignano, la Vernaccia sarda, la Vernaccia Bianca, il Fermentino Favorita e qualche altro. C'è poco altro per i vitigni italiani: il Negro Amaro risulta un clone del Nebbiolo Tronero (di cui ignoravo l’esistenza. Forse è il Nebbiolo di Dronero?) e padre o figlio del Sangiovese. Il Nerello calabrese è padre o figlio del Sultanina rosè. Il Troja è padre o figlio del croato Plavac Mali. Insomma, tenendo conto, come avvertono i ricercatori, che alcune attribuzioni di nomi nella collezione dell’USDA possono anche essere errate, insieme all’assenza di molti vitigni, possiamo dire che la mappa del vino italiano è ancora tutta da esplorare. Ci sono degli studi in atto, ma ne parleremo una prossima volta. Le uve coltivate al giorno d’oggi sono sottoposte ad una forte pressione da parte di varie malattie e parassiti, e quindi ricevono normalmente moltissimi trattamenti con sostanze chimiche (anche le uve coltivate in maniera biologica) per proteggerle da insetti, muffe, funghi e patogeni vari. Questa suscettibilità alle malattie, secondo Myles, non è dovuta ad una ridotta variabilità genetica. Anzi: la vite mantiene una biodiversità molto elevata. Tuttavia questa, considerando l’insieme di tutte le varietà di vite esistenti (anche se non necessariamente coltivate commercialmente) non è ancora stata sfruttata a pieno per produrre varietà resistenti. Il motivo principale è che commercialmente la vite viene propagata per via vegetativa. A tutti gli effetti per molti vitigni sono secoli che si piantano dei cloni tutti uguali. I geni presenti nelle diverse varietà non vengono scambiati e diffusi come accadrebbe se la vite si riproducesse per via sessuata, mescolando quindi i geni dei due genitori. Una eventualità di questo tipo però è contro l’idea stessa di mantenere un particolare vitigno “immortale” nel tempo in modo che si possa produrre del vino di qualità, contando sempre sulla stessa base genetica. Concludono i ricercatori Ora, con il genoma della vite decodificato, sono noti numerosi geni che offrono una resistenza ad alcuni patogeni e parassiti, sia nelle varietà selvatiche sylvestris che in quelle coltivate, soprattutto nelle aree marginali. Gli scienziati pensano di trasferire questi geni di resistenza nelle varietà commerciali che più soffrono di attacchi e che più necessitano di trattamenti. Questa possibilità però non è ancora stata esplorata a fondo. Come è possibile trasferire un gene che rende una vite selvatica resistente ad un fungo in un’altra vite, magari un Merlot? La tecnica del DNA ricombinante permette di effettuare un “taglia e cuci”: tralasciando i dettagli tecnici e le complicazioni si preleva il gene desiderato e lo si inserisce nella pianta che si vuole trasformare. La pianta ottenuta avrà ancora le stesse caratteristiche del Merlot di partenza, la stessa capacità di produrre ottimo vino, ma non avrà bisogno di trattamenti per quel fungo per cui è stata resa resistente. Figo vero? Beh, non tutti la pensano così. Il mondo del vino usa la tradizione come strumento di marketing, e questo è chiaramente in contrasto con l’uso di biotecnologie non ancora “digerite” dalla maggior parte dei consumatori. Sì perché prelevando il gene desiderato da una vite e trasferendolo in un’altra rende la pianta automaticamente, dal punto di vista legale, un OGM. E grazie anche alla disinformazione che in questo campo è diffusa a piene mani (da Greenpeace, da Slowfood, da Capanna, da ex ministri, da Coldiretti, e persino da trasmissioni che normalmente si occupano di UFO) questa via non è praticabile al momento. Da tempo si effettuano prove di campo di viti transgeniche rese resistenti a vari tipi di patogeni o con caratteristiche migliorate, anche in Italia, ma non c’è nessuna possibilità che a breve vengano utilizzate commercialmente. Quindi che cosa si può fare per sfruttare tutta la biodiversità genetica della vite? Posto che il modo migliore sarebbe probabilmente di trasferire solo i geni interessati con la tecnica del DNA ricombinante, è sempre possibile effettuare dei normali incroci per riproduzione sessuata. Tuttavia in un incrocio ogni genitore dona il 50% dei propri geni alla pianta figlia, e questo è un problema se vogliamo mantenere intatte le caratteristiche di una pianta. Facciamo un esempio ipotetico e supponiamo di voler incrociare un Merlot con una vite selvatica che è naturalmente resistente ad esempio alla botrite o “muffa grigia”, un fungo patogeno che viene normalmente trattato nei vigneti. Se durante l’incrocio il gene di resistenza alla botrite viene trasferito la pianta figlia non avrà bisogno di trattamenti. Avrà anche acquisito il 50% dei geni, in modo casuale, del Merlot. Solo il 50%, e quindi quasi sicuramente le sue caratteristiche, compresi aroma e sapore, non saranno quelle del Merlot, esattamente come un figlio assomiglia ai genitori ma non può mai esserne la copia identica. Con incroci successivi si possono \"rimettere\" altri geni ma non tutti. L’ideale sarebbe poter trasferire solo il gene che interessa, in modo tale da non alterare le altre caratteristiche. Ma abbiamo visto come questo, al momento, non sia una via percorribile. Quello che si può fare allora è provare ad effettuare un gran numero di incroci e selezionare quelli in cui, casualmente, sono stati trasferiti i geni che interessano. Per verificare quali geni sono stati trasferiti si usa la tecnica dei marcatori (immaginatevi delle bandierine distribuite sul DNA che indicano la presenza di particolari geni), da cui il nome MAS: Marker Assisted Selection (Selezione Assistita da Marcatori). È una tecnica che viene utilizzata con successo da tempo per verificare quali geni sono stati trasferiti durante un incrocio, ma nel caso della vite non ha ancora dato risultati commercialmente interessanti. Il problema principale è che sequenziando il genoma della vite si è scoperto che ci sono almeno 150 geni  responsabili dell’aroma e del sapore, il triplo dei geni presenti in altre piante. Se volete che il vostro Merlot rimanga tale in un incrocio dovete come minimo trasferire buona parte di quei 150 geni. La MAS permette di sapere quali geni dei genitori sono finiti nei figli, ma non aiuta a trasferire quelli desiderati e a escludere quelli indesiderati. E se non vogliamo usare le tecniche che permetterebbero al Merlot di rimanere esattamente un Merlot, ma resistente e sostenibile ecologicamente perché ridurrebbe l’utilizzo di fitofarmaci, prima o poi suggerisce Myles dovremo rassegnarci ad utilizzare dei nuovi incroci resistenti, sfruttando la biodiversità esistente. Pazienza se non lo potremo più chiamare Merlot e se il vino magari sarà diverso. A presto  Dario Bressanini Bibliografia Myles S, Boyko AR, Owens CL, Brown PJ, Grassi F, Aradhya MK, Prins B, Reynolds A, Chia JM, Ware D, Bustamante CD, &amp; Buckler ES (2011). Genetic structure and domestication history of the grape. Proceedings of the National Academy of Sciences of the United States of America PMID: 21245334" },
    { "title": "La cottura del tonno", "text": "Dopo il colore veniamo alla cottura. Il tonno, come molti altri pesci, ha bisogno di cotture brevi, per evitare la perdita dei succhi. Nei suoi muscoli vi sono varie proteine sensibili al calore. In particolare il collagene, la miosina e l’actina. Il collagene è una lunga proteina di forma cilindrica costituita da tre filamenti proteici avvolti ad elica. Quando denatura si accorcia fino ad un terzo della sua lunghezza originaria. La miosina e l’actina sono proteine allungate contenuta nelle miofibrille delle fibre muscolari e che ne permettono la contrazione. Tutte queste proteine quando vengono riscaldate si denaturano e accorciandosi “strizzano” fuori l’acqua dai tessuti muscolari rendendoli asciutti e poco gradevoli al palato. Anche la mioglobina, che abbiamo incontrato la volta scorsa, come le altre proteine subisce il fenomeno della denaturazione all’aumentare della temperatura: la sua struttura tridimensionale viene modificata irreversibilmente. Una prima denaturazione inizia attorno ai 45 °C mentre una seconda, più drastica per la perdita del gruppo eme, avviene a 60 °C. Denaturandosi la mioglobina passa dal rosso ad un colore grigiastro. Ecco quindi che possiamo sfruttare i cambiamenti di colore della mioglobina all’aumentare della temperatura per monitorare la cottura del tonno, al fine di evitare di raggiungere temperature troppo elevate con conseguente perdita irreversibile di acqua. Internamente un trancio di tonno deve rimanere rosso o rosa, quasi crudo. Vediamo (usando il solito \"apparato sperimentale\"   ):  La prima proteina a denaturare è la miosina: comincia a 40 °C e raggiunge il suo apice attorno ai 50 °C, quando circa metà della miosina è denaturata.  Nella foto potete vedere a sinistra un pezzo di tonno (pinne gialle) crudo. Alla sua destra un pezzo cotto a 40 °C. Potete vedere come il colore si sia un poco schiarito, segno che la mioglobina comincia a denaturare. Potete anche notare, alla base del pezzo, un po’ di liquidi: è il segno che la miosina inizia a denaturare e a strizzare fuori un po’ di succhi. Nel secondo pezzo da destra, cotto a 45 °C, la denaturazione di entrambe le proteine prosegue e a 50 °C metà della miosina si è denaturata. A 55 °C inizia la denaturazione del collagene, con un massimo a 60 °C. La temperatura di denaturazione del collagene varia da specie a specie relativamente al tipo di ambiente naturale in cui abitualmente vive il pesce. Vedete nella foto come a 60 °C il tonno sia stia asciugando (lo so, la luce fa schifo. Ehi, sono un chimico non un fotografo   ).  Tra i 65 °C e i 70 °C avviene la denaturazione dell’actina. Scaldando un trancio di tonno quindi la carne diventa via via più dura, sino a raggiungere i 70 °C, temperatura alla quale il collagene si è completamente dissolto, trasformato in gelatina, e la carne è irrimediabilmente asciutta. È opportuno quindi, nella cottura di un trancio di tonno, non superare mai i 45 °C – 50 °C se si vuole mantenere la carne morbida e succosa. Io quando cucino un trancio lascio il cuore ancora rosso.  Qui sotto potete vedere del tonno cotto in un sacchetto sottovuoto messo in un bagno termico a temperatura controllata. Notate come a 60 °C la carne sia sfibrata e simile a quello che trovate in una scatoletta.  Le temperature di denaturazione le ho trovate in letteratura e sono valide per il tonno a pinne gialle e per quello rosso. È probabile che siano valide anche per altre specie di tonno, magari con piccole variazioni. Il metodo di cattura del tonno influenza molto la qualità delle sue carni. È stato dimostrato come una attività muscolare notevole durante la cattura provochi un accumulo di acido lattico nei muscoli e quindi una riduzione del pH. L’acido lattico attacca le proteine muscolari modificandone la consistenza e riducendone il valore commerciale, specialmente sul mercato giapponese che importa una grandissima quantità di tonno da tutto il mondo, mar Mediterraneo compreso. Per evitare questo, negli impianti di maricoltura dove i tonni rossi catturati giovani vengono ingrassati per essere poi venduti sul mercato giapponese, il tonno viene stordito con una scarica elettrica che gli fa perdere coscienza prima di essere ucciso.Il tonno è un pesce abbastanza grasso, con un contenuto lipidico medio del 16%, ma che può variare molto durante la stagione. Dopo il periodo della riproduzione è molto più magro poiché nel lungo viaggio a velocità sostenuta dall’atlantico verso il mar Mediterraneo (o il golfo del Messico) ha consumato molto del grasso accumulato. Il mercato giapponese predilige del tonno più grasso, considerato di qualità più elevata. Personale giapponese presente in Europa è specificatamente addestrato per valutare la qualità, e quindi il prezzo corrisposto, del tonno che viene spedito in Giappone. Gli ispettori usano un modo empirico per giudicare la quantità di grasso presente: verificare che la superficie del trancio sia translucida. Il filetto di tonno che potete acquistare dal pescivendolo è normalmente preso dalla parte dorsale di un tonno a pinne gialle ed è ottimo scottato o alla griglia. Se non lo dovete consumare subito è meglio conservarlo a 0 °C, su un letto di ghiaccio che abbia la possibilità di drenare l’acqua che si forma. Ovviamente sarebbe preferibile acquistarlo e mangiarlo. Se notate una parte molto più scura nel vostro trancio, solitamente la parte vicino alla lisca centrale, è meglio toglierla. È una porzione meno pregiata, chiamata buzzonaglia, resa scura della forte irrorazione di sangue. Ha un sapore più intenso ed va bene per preparare un sugo per la pasta una volta ripulita un po’ dal sangue sotto acqua corrente. Dalla parte ventrale del pesce invece si prende una carne più grassa e più pregiata: la ventresca. Al supermercato la potete trovare sott’olio. Dalle uova del tonno, seccate salate e pressate, si produce la bottarga. Anche le frattaglie del tonno vengono utilizzate (vi rimando a questo articolo di alimentipedia per i dettagli). Insomma, il tonno è come l’oca o il maiale: non si butta via nulla. Se osservate un effetto iridescente sulla superficie del trancio non vi preoccupate: è un effetto luminoso di interferenza causato dalla riflessione dalle fibre muscolari appaiate e da minuscole goccioline d’acqua sulla superficie. Da ultimo, riguardo al tonno in scatola, ricordate che il tonno NON si taglia con un grissino. Il tonno di qualità è sodo perché è costituito da un trancio. Se invece si taglia con un grissino, come dice la pubblicità, allora sono dei rimasugli di lavorazione. Mangiatevi il grissino ma cambiate marca. Il tonno è una delizia. Come abbiamo detto (ci torneremo) è purtroppo sottoposto ad un sovrasfruttamento. Ma questo non è l’unico motivo che dovrebbe consigliarne un consumo limitato (o evitarlo nel caso del tonno rosso). Come vedremo in un prossimo articolo ci possono essere anche preoccupazioni di salute, legati al contenuto di mercurio e altri metalli pesanti e alla possibile contaminazione da istamina. Alla prossima Dario Bressanini p.s. un estratto dei due articoli sul tonno apparsi qui sul blog è stato pubblicato su Le Scienze di Febbraio. Tra i miei lettori ci sono sicuramente persone che mangiano o hanno mangiato il tonno rosso. Magari nel sushi, oggi di moda, o a Carloforte, dove c’è una delle ultime tonnare italiane. Non sta a me spingere le persone a non consumare tonno rosso. In questo blog io cerco di esporre i fatti e di lasciare poi che i lettori facciano le loro considerazioni e traggano le loro conseguenze. Un sito di divulgazione scientifica si è scandalizzato perché ho parlato delle temperature di cottura del tonno rosso e a pinne gialle. Addirittura avrei “osato” dare consigli culinari al riguardo. Siccome la popolazione del tonno rosso è in serio pericolo, non ci si può trastullare parlando di mioglobina nella carne del tonno, perbacco. Questa non è divulgazione scientifica! Si può solo parlare del pericolo di estinzione del tonno rosso. Insomma, sarei colpevole di “incitazione al consumo di tonno rosso” o “apologia di strage di Thunnus thynnus” e probabilmente anche di “diffusione di informazioni immorali” oltre che di “millantata divulgazione”. E' un concetto ben strano della divulgazione scientifica: pensare che del tonno si possa e debba solamente parlare in termini ecologici o che ci siano degli argomenti scientifici di cui non è bene parlare perché non politically correct. Dio ci scampi dai moralisti nelle vesti di divulgatori scientifici. Bibliografia cumulativa per i due articoli Autoxidation of bluefin tuna myoglobin at around freezing pointCHAU-JEN CHOW ; OCHIAI Y. ; WATABE S. ; HASHIMOTO K. ;Nippon Suisan 1988, vol. 54, no3, pp. 473-478 CHOW, C., &amp; CHU, Y. (2004). EFFECT OF HEATING ON RESIDUAL CARBON MONOXIDE CONTENT IN CO-TREATED TUNA AND MYOGLOBIN Journal of Food Biochemistry, 28 (6), 476-487 DOI: 10.1111/j.1745-4514.2004.05303.x Ochiai Y, Watanabe Y, Ozawa H, Ikegami S, Uchida N, &amp; Watabe S (2010). Thermal denaturation profiles of tuna myoglobin. Bioscience, biotechnology, and biochemistry, 74 (8), 1673-9 PMID: 20699570 Effects of freezing and thawing on the autoxidation of bluefin tuna myoglobinCHAU-JAN CHOW; OCHIAI Y. ; HASHIMOTO K. ;Bulletin, of the Japanese Society of Scientific Fisheries 1985, vol. 51, no 12, pp. 2073-2078 KANOH, S., POLO, J., KARIYA, Y., KANEKO, T., WATABE, S., &amp; HASHIMOTO, K. (1988). Heat-Induced Textural and Histological Changes of Ordinary and Dark Muscles of Yellowfin Tuna Journal of Food Science, 53 (3), 673-678 DOI: 10.1111/j.1365-2621.1988.tb08929.x Bell, J., Farkas, B., Hale, S., &amp; Lanier, T. (2001). Effect of Thermal Treatment on Moisture Transport during Steam Cooking of Skipjack Tuna (Katsuwonas pelamis) Journal of Food Science, 66 (2), 307-313 DOI: 10.1111/j.1365-2621.2001.tb11337.x MATEO, A., SOTO, F., VILLAREJO, J., ROCADORDA, J., DELAGANDARA, F., &amp; GARCIA, A. (2006). Quality analysis of tuna meat using an automated color inspection system Aquacultural Engineering, 35 (1), 1-13 DOI: 10.1016/j.aquaeng.2005.06.007" },
    { "title": "Biodinamica®: cominciamo da Rudolf Steiner", "text": "Da alcuni anni accanto a prodotti da agricoltura convenzionale o biologica i consumatori possono trovare quelli biodinamici®. In campo vinicolo alcuni vini biodinamici® hanno recentemente conquistato una nicchia di mercato e l’apprezzamento degli esperti. In realtà la biodinamica® non è una pratica moderna ma risale agli insegnamenti dati dal filosofo Rudolf Steiner nel 1924. Il movimento biodinamico® precede quindi lo sviluppo della moderna agricoltura biologica. Nella sua visione filosofica la fertilità del suolo e l’agricoltura sono inserite in una visione di “forze cosmiche”, “energie astrali” e spirituali che secondo Steiner impregnano la nostra essenza fisica.  Molta importanza viene anche data alla posizione dei pianeti, alla luna e allo zodiaco. Diamo quindi uno sguardo al pensiero di questo filosofo prima di discutere, in un prossimo articolo, di vino biodinamico. Rudolf Steiner, filosofo austriaco nato nel 1861, è il fondatore dell’antroposofia e ai suoi insegnamenti si ispirano le scuole cosiddette steineriane. Nel 1924, a 63 anni, pur non essendo un esperto della materia, tenne una serie di otto lezioni sull’agricoltura intitolate “impulsi scientifico-spirituali per il progresso dell’agricoltura”, sulla fertilità del suolo e sulle forze cosmiche e spirituali che impregnano, secondo lui, in nostro mondo. Morì l’anno successivo. Da quel “corso di agricoltura” (come oggi viene spesso chiamato) ha origine l’agricoltura biodinamica®. Questa più che un metodo di produzione agricola è una filosofia che crede nelle “energie vitali” infuse nella materia inanimata. Dal  punto di vista pratico la biodinamica® è prima di tutto una agricoltura biologica con aggiunte alcune pratiche, diciamo così, “esoteriche” tra cui l’utilizzo di alcuni “preparati” oltre all’attenzione verso le fasi lunari e le posizioni dei pianeti nelle costellazioni dello zodiaco. Alcune chicche Steiner ha tenuto migliaia di lezioni, su tantissimi argomenti.  Nel libro “Memoria cosmica, preistoria della terra e dell’uomo” ad esempio dice di avere una “percezione spirituale diretta” del periodo precedente la nostra era. Ma che non può rivelare di più: “Sono ancora obbligato a rimanere silente sulla fonte delle informazioni riportate qui” Se volete dare un’occhiata al libro ricordatevi sempre di questa ultima frase, perché troverete un capitolo che racconta come all’origine gli uomini fossero maschi e femmine contemporaneamente e di come la divisione in due sessi avvenne in un secondo tempo. Troverete un capitolo sulla “vita su Saturno” prima della vita attuale sulla terra e sui nostri antenati di Atlantide. Non mancano neanche i lemuriani. Tranquilli, non state leggendo Urania. Questo è l’uomo che moltissime persone considerano un genio per aver inventato la biodinamica®. Leggiamo quindi qualche passo dalle famose lezioni di agricoltura (ma se volete, a vostro rischio e pericolo, potete dare un’occhiata alle altre. In una dice che l’elettricità è immorale!) Supponiamo che nel vostro campo coltivato abbiate dei topi che volete scacciare. Che si fa? Steiner nella sesta lezione ci fornisce la “soluzione” Apperò, e come mai? E quindi? Che ci facciamo con questa benedetta pelle? Come vedete non c’è nessun tipo di ragionamento o suggerimento razionale su come scacciare i topi. Anzi, è proprio l’antitesi. Consapevolmente. Steiner pensa di avere accesso direttamente al mondo delle forze spirituali, non è interessato ai rapporti di causa ed effetto del mondo fisico perché pensa che le forze del  mondo spirituale agiscano direttamente nel mondo fisico. Il “corso” è tutto così. Prendiamo gli insetti ad esempio. Come facciamo a combatterli? No, tranquilli, non dobbiamo scuoiarli questa volta   . No. Dobbiamo bruciare l’insetto intero. Ancora quando Venere è nello scorpione? No. Questa volta Steiner dispensa anche consigli medici, nell’ottava lezione Ecco, chiediamoci il perché… Insomma, prematurata la supercazzola terapia tapioco come fosse antani. Ma ne abbiamo anche per le patate, colpevoli di aver reso l’uomo moderno un materialista: Marchio registrato Vi sarete sicuramente chiesti perché sino ad ora ho scritto biodinamica® con il simbolo del marchio registrato. Già pochi anni dopo la morte di Steiner fu costituita una associazione per occuparsi di stabilire e certificare la produzione agricola secondo gli insegnamenti del filosofo. L’associazione più grande al mondo che si occupa di certificare le aziende che decidono di produrre seguendo la filosofia biodinamica® è Demeter.  Racconta il sito di Demeter italiana Le norme da rispettare per ottenere la certificazione e il marchio Demeter fissano i metodi per la produzione vegetale (uso di compost e preparati, divieto di materiali geneticamente modificati ecc.), ma anche direttive per la lavorazione della carne, prodotti caseari, prodotti di panificazione, frutta, verdure, spezie, erbe aromatiche, e prodotti non alimentari come i cosmetici e i prodotti tessili. Il nome stesso “biodinamica®” negli Stati Uniti e in altri paesi del mondo è un marchio registrato ® ed è possibile utilizzarlo per commercializzare dei prodotti solo se si è stati certificati dall’associazione Demeter, che possiede il marchio. Anche nell’Unione Europea Demeter ha chiesto la registrazione del nome ma l’”Ufficio per la registrazione dei marchi, disegni e modelli” della UE ha bocciato la richiesta. Demeter Association inc. ha fatto ricorso ed è in attesa della decisione finale. Preparati La biodinamica® viene considerata, dai suoi seguaci, un approccio “olistico” all’agricoltura. L’azienda agricola viene vista come un organismo immersa in un più ampio schema di influssi cosmici. L’agricoltura biodinamica®, come quella biologica, non fa uso di fertilizzanti e pesticidi di sintesi (anche se ci sarebbe da ridire su quel “di sintesi”, ma questo è un altro articolo). In pratica per ricevere la certificazione biodinamica® una azienda deve anche seguire le pratiche dell’agricoltura biologica. Differisce però da quest’ultima per l’uso obbligatorio di una serie di sostanze detti “preparati” usati sul suolo, sul concime e sulle piante che, secondo gli insegnamenti di Steiner, stimolano la terra e aumentano la salute delle piante e la loro qualità. I preparati possono essere autoprodotti oppure acquistati. Vediamo quali sono: I primi due preparati, chiamati 500 e 501, sono da spruzzare. Il più famoso è il “preparato 500” o Cornoletame. Consiste in letame di vacca messo in un corno di vacca, possibilmente che abbia già partorito una volta, seppellito e lasciato fermentare durante l’inverno. Viene disseppellito nel periodo pasquale. Qui si notano le influenze su Steiner delle teorie omeopatiche dell’epoca (purtroppo ancora oggi in auge e anzi trasformate in big business da multinazionale). Sia nell’estrema diluizione utilizzata sia nella fase di “dinamizzazione”, in pratica una agitazione continua di acqua e letame fermentato (qui il video) per un’oretta. Prima in un verso, poi in quello opposto. A che serve? A diluire nell’acqua direte voi? Mavalà, troppo materialistico (avete mangiato troppe patate eh?   ). E mica servirebbe un’ora. No. Anche in questo caso si “trasferisce” qualcosa nel letame fermentato, specialmente (ma non è obbligatorio) se l’operazione è fatta a mano, come spiega Steiner nella sessione di domande e risposte relative alla quarta lezione. Certo che no! Questo è un atteggiamento tipico dei seguaci delle pseudoscienze: rovesciare l’onere della prova. Sei TU che devi dimostrare che agitare a mano fa la differenza. Non sono IO a dover dimostrare che non c’è differenza. Quindi, se si può si fa a mano. Pratica che, assicura Steiner, è comunque divertente: “i membri inoperosi della famiglia nella fattoria sicuramente trarranno piacere dal mescolare il letame in questo modo”. Suggerisce anche di invitare degli amici e farlo la domenica pomeriggio, perché è sicuramente molto divertente. De gustibus… Nei preparati omeopatici (non si possono per legge chiamare farmaci perché non lo sono) che comprate in farmacia (sic!) la “dinamizzazione” obbligatoria deve avvenire con qualche colpetto al preparato diluito perché “acquisti energia Ma torniamo a Steiner, che l’omeopatia la (mal)tratteremo un’altra volta. Uno si chiede: “Ma perché un corno di vacca?” Perché, ci spiega Steiner nella quarta lezione Credo che all’interno del ventre di una vacca si possa annusare di tutto, certo   . Quindi, durante l’inverno l’energia astrale si concentra nel letame lasciato nel corno sepolto, e dopo la dinamizzazione si spruzza il liquido sulla terra così che le forze astrali si ricongiungano con quelle terrene. Il secondo preparato da spruzzo, il 501 o cornosilice, consiste di quarzo tritato mescolato ad acqua piovana, messo in un corno di vacca, sepolto in primavera e tolto in autunno. La silice presumibilmente concentra le forze luminose presenti nel sole d’estate. Viene spruzzato sulle piante dopo averlo dinamizzato. Ne serve pochissimo: Steiner suggerisce una quantità pari a un pisello o ad una punta di spillo diluito in un secchio d’acqua. Gli altri preparati, dal 502 al 507, sono definiti “preparati da cumulo”, perché si aggiungono, sempre in dosi minime, nel letame da compostare. Il 508, estratto di equiseto, (Equisetum L.) si usa spray. Il 502 prevede l’uso di fiori di Achillea (Achillea millefolium L.) fermentati in una vescica di cervo. Ci spiega Steiner nella quinta lezione:  si prendono una o due manciate di fiori di achillea, si pressa ben bene dentro la vescica di un cervo e la si cuce. Si appende per tutta l’estate in un luogo esposto alla luce del sole. Quando arriva l’autunno la si sotterra per l’inverno e la si dissotterra la primavera successiva. Si aggiunge al cumulo di letame che, come sottolinea Steiner “può anche essere grande come una casa,[…] perché la potenza radiante è talmente forte che non è neanche necessario mescolarlo, e influenzerà l’intera massa di letame, solido o liquido, o compost.” Aggiunge furbetto Steiner L’elemento chimico Radio venne scoperto nel 1898 dai coniugi Curie e le “radiazioni” di cui si parlava ormai da anni, al tempo di Steiner, devono in qualche modo aver fatto presa su di lui. Perché una vescica di cervo? Il lettore scafato avrà già subodorato: perché la vescica del cervo comunica con le forze cosmiche grazie alle corna dell’animale, come se fossero antenne, a differenza di quelle della vacca che “lavoravano all’interno”. E quindi, secondo Steiner, “amplificano le forze che l’achillea già possiede, combinando lo zolfo con altre sostanze”. Non vi voglio annoiare e quindi vi elenco solo gli altri preparati: 503: fiori di camomilla fermentati nell’intestino di una vacca (Matricaria recutita L.) 504: germogli di ortica (Urtica dioica L.) 505: corteccia di quercia (Quercus robur L.)  fermentata nel teschio di un animale domestico Di questo vi faccio vedere un video http://www.youtube.com/v/ujvO-98BlFw  506: denti di leone (i fiori eh, non dovete estrarli al micione. Precisazione necessaria come non mai in questo caso   ) (Taraxacum officinale L.) 507: estratto di fiori di valeriana (Valeriana officinalis L.) Che tipo di giustificazioni fornisce Steiner sull'efficacia di questi preparati? Ha fatto degli esperimenti? Ha verificato sul campo la loro efficacia? No. Nulla del genere. Oserei dire che andrebbe contro la sua stessa visione filosofica. Di alcuni preparati non si cura di dare spiegazioni del perché debbano funzionare. Di altri invece fornisce delle spiegazioni esoteriche, come vi ho mostrato. Dopo tutto lui era in contatto diretto con la Verità Cosmica, mica pizza e fichi. È facile prendersi gioco di quelle che sembrano farneticazioni pseudoscientifiche di un pazzo sotto l’influsso di allucinogeni. E in effetti SONO senza dubbio farneticazioni prive di senso. Non mi importa se decine di migliaia di persone nel mondo credono a queste cose. Anche l’oroscopo ha molti seguaci. Ci sono probabilmente più astrologi al mondo che astronomi. E allora? Credo fermamente che sia un dovere morale per uno scienziato additare questi deliri oppiacei al pubblico ludibrio. Specialmente in un periodo come questo dove ci si rifugia sempre più spesso nell’irrazionalità e si teorizza la “pari dignità degli antichi saperi”. Tuttavia, tuttavia, la scienza non deve fermarsi al giudizio severo verso la descrizione del presunto meccanismo di funzionamento di queste pratiche. Lasciando perdere la supercazzola cosmica, ci sono comunque delle sostanze chimiche e dei processi biologici coinvolti in questi preparati, e un qualche tipo di effetto non si può escludere a priori, anche se le concentrazioni sono molto basse. Ci si deve quindi chiedere serenamente se c’è davvero un effetto benefico misurabile dall’uso questi preparati, rispetto ad una coltivazione biologica convenzionale. C’è? Vale la pena di interrare il corno di vacca primipara? Qualcuno è andato a cercarlo nel vino, come vedremo la prossima volta (dove risponderemo anche alle obiezioni tipiche dei sostenitori della biodinamica® tra cui l’immancabile “basta che funzioni…” o \"il vino viene ottimo\"   ). Stay tuned… Dario Bressanini" },
    { "title": "Vaniglia III: tra vaniglia e vanillina", "text": "E ora tocca alla vanillina, sostanza identificata per la prima volta nel 1858, da Nicolas-Theodore Gobley. Dal punto di vista commerciale il difetto principale della vanillina di sintesi, nonostante sia identica alla vanillina della vaniglia, è il fatto di non potersi fregiare dell’aggettivo “naturale”. La prima sintesi della vanillina in laboratorio risale al 1874 ad opera di due chimici tedeschi, Ferdinand Tiemann e  Wilhelm Haarmann, che la produssero a partire dalla coniferina, una sostanza presente nella resina dei pini. I due fondarono la prima compagnia per la produzione industriale di vanillina. La sintesi, economicamente non molto vantaggiosa, venne cambiata qualche anno dopo quando si scoprì come ottenerla a partire dall’eugenolo, una molecola molto diffusa in natura e che si può ricavare dai chiodi di garofano. Un modo più a buon mercato per produrre vanillina è a partire dalla lignina presente nei residui della lavorazione della cellulosa oppure a partire da alcune frazioni del petrolio (che, vi ricordo, oltre ad essere perfettamente naturale una volta era una massa vegetale   ) Tutti questi metodi di produzione hanno il difetto di richiedere varie fasi di ricristallizzazione prima di arrivare ad avere vanillina sufficientemente pura da poter essere utilizzata in campo alimentare. Questo spiega anche la diversa qualità e il diverso prezzo della vanillina che si trova in commercio. Una vanillina non ben purificata può costare meno, ma può avere anche degli aromi non desiderati o peggio. Vanillina naturale ma non dalla vaniglia Per produrre vanillina “naturale” sono stati studiati vari approcci. Si è tentato di fare una “coltura cellulare” di cellule della pianta di vaniglia, a cui viene fornito nutrimento e le sostanze di base da trasformare in vanillina. Questa via però sino ad ora non ha dato risultati economicamente vantaggiosi. Maggior successo, ma comunque limitato, hanno ottenuto i processi di fermentazione che utilizzano dei microrganismi come E. coli, Pseudomonas fluorescens, Bacillus fusiformis e altri producendo vanillina a partire dall’acido ferulico o dall’eugenolo, ad un costo di 1000$ al kg. Dovrebbe essere possibile, almeno in alcuni paesi, vendere questa vanillina “naturale” ad un prezzo di 2000$ al kg. Un altra via che è stata sperimentata, ma ancora non utilizzata commercialmente, è la produzione di vanillina a partire da colture cellulari di Capsicum frutescens, un tipo di peperoncino. Un vantaggio di questi metodi di produzione, rispetto alla sintesi chimica, è che in linea di principio si possono produrre anche altre componenti aromatiche oltre alla vanillina. Alcune tonnellate di vanillina “naturale” ora sono prodotte con processi di fermentazione microbiologica. Si può parlare di vanillina “naturale” perché i batteri effettuano un processo di fermentazione a partire da un substrato naturale. É possibile anche modificare geneticamente dei microrganismi per fargli produrre la vanillina in quantità elevata, come già succede per molte altre molecole, ma per ora questa possibilità non è stata esplorata a fondo. Da chimico trovo molto buffo che una distinzione \"filosofica\" (ma non reale) tra la vanillina della vaniglia e la vanillina prodotta con qualsiasi altro metodo possa portare a delle differenze economiche così rilevanti (attenzione, non tra estratto di vaniglia e vanillina). Non stupisce quindi che ci sia chi cerca di trarre profitto da questa distinzione. I detective della vanillina  Lo smercio di estratto di vaniglia “falsa” o adulterata è un fenomeno probabilmente tanto antico quanto le prime piantagioni. Si utilizzavano (e si utilizzano ancora adesso, specialmente in Messico) principalmente le fave di tonka (Dipteryx odorata) una leguminosa nativa del Sud America. Ma anche la vaniglia meno pregiata Vanilla pompona o addirittura foglie di alcune orchidee (Angraecum fragrans, Orchis fusca, Nigritella angustifolia e tante altre). La lista delle sofisticazioni tentate è lunghissima: dalla corteccia di ciliegio all’erba di San Giovanni (Hypericum perforatum). Il basso costo della vanillina di sintesi rispetto all’estratto di vaniglia rende appetibile la truffa commerciale di vendere vanillina spacciandola per estratto di vaniglia, con lauti guadagni. Questi primi tentativi furono scoperti grazie ad una analisi chimica dei residui minerali, presenti nell’estratto di vaniglia. Ora con le tecniche sofisticate di analisi è sufficiente verificare la presenza quasi esclusiva della vanillina e l’assenza delle altre molecole più importanti. I sofisticatori allora si fecero più furbi e cercarono di replicare meglio l’estratto, anche aggiungendo altre componenti secondarie, in modo da renderlo indistinguibile anche ad un naso allenato. Venne scoperto allora che il rapporto di due isotopi del carbonio (13C/12C) presenti nella vanillina di origine naturale è diverso, a causa del diverso metabolismo della pianta (di tipo CAM), da quella sintetizzata a partire dalla lignina o per via petrolchimica. Questo permise di scoprire il trucco, sino a quanto i truffatori scoprirono come aggiungere alla miscela anche l’isotopo del carbonio nella misura corretta da poter confondere l’origine. In questa rincorsa senza fine negli ultimi anni i detective della vaniglia hanno imparato a contare esattamente in quali posizioni della vanillina sono presenti maggiormente gli isotopi, permettendo ancora una volta di risalire all’origine. Il miraggio di grandi guadagni, dovuti al fatto che molti consumatori sono disposti a pagare di più per la vanillina “naturale”, induce a pensare che i falsificatori non staranno con le mani in mano e cercheranno un nuovo metodo per nascondere l’origine dell’estratto. Ma tra vaniglia e vanillina? La vaniglia, in baccelli o in estratto (a patto che non sia un tarocco   , si dice di diffidare di quelli Messicani perché sono i più contraffatti) costa molto di più della vanillina (e anche qui comunque state attenti). Vale veramente la pena utilizzarla? Nel 1995 una rivista di cucina americana, Cook’s illustrated, nota per il suo approccio scientifico e rigoroso alla cucina (ad esempio per giudicare prodotti in commercio e ottimizzare ricette usano dei gruppi di assaggiatori in cieco), ha effettuato un test in cieco che ha fatto scalpore nell’ambiente gastronomico statunitense. L’intento era di capire se si potesse distinguere l’estratto di vaniglia dalla vanillina in prodotti da forno come biscotti e torte. Il panel di assaggiatori era composto anche da pasticceri e Chef professionisti. Ebbene, gli esperti non sono stati in grado di distinguere la vanillina dalla vaniglia. Il test ha sorpreso in molti, increduli del risultato. Ma il bello dei test in cieco è proprio che annullano i pregiudizi iniziali. Il test è stato replicato nel 2003 dando gli stessi risultati. Nel 2009 è stato ripetuto ancora una volta aggiungendo al test anche dei prodotti che non raggiungono alte temperature (un budino) o addirittura aggiungendo vaniglia o vanillina al latte da bere. Nel latte la differenza è lampante e la vaniglia è in testa alle preferenze. Come vi ho raccontato la vaniglia contiene altre molecole aromatiche quindi il risultato non stupisce. Anche nel budino la differenza si può sentire ma molto meno che nel latte. Nelle torte non c’è praticamente differenza mentre nei biscotti addirittura la vanillina è risultata in testa alle preferenze. Non ci credete? Fate la prova! In cieco mi raccomando, in modo da non essere influenzati dai propri pregiudizi e fatemi sapere! Come si spiegano questi risultati? Probabilmente quei composti aromatici accanto alla vanillina che rendono speciale la vaniglia sono molto volatili o si decompongono in fretta con il calore e quindi nelle preparazioni da forno dove la temperatura si alza troppo vengono rapidamente distrutti. È quindi perfettamente inutile in quei casi usare la più costosa vaniglia. Ammesso ovviamente che possiate trovare della buona vanillina (a volte vendono delle polverine con una composizione non meglio precisata e hanno un gusto che non dovrebbero avere). Oppure potete prepararvi voi l’estratto, come vedremo fra un po’ A presto Puntate precedenti: Vaniglia II: l'aroma Vaniglia I: la produzione Dario Bressanini Bibliografia  Remaud, G., Martin, Y., Martin, G., &amp; Martin, G. (1997).               Detection of Sophisticated Adulterations of Natural Vanilla Flavors and Extracts:  Application of the SNIF-NMR Method to Vanillin and HydroxybenzaldehydeJournal of Agricultural and Food Chemistry, 45 (3), 859-866 DOI: 10.1021/jf960518f Tenailleau EJ, Lancelin P, Robins RJ, &amp; Akoka S (2004). Authentication of the origin of vanillin using quantitative natural abundance 13C NMR. Journal of agricultural and food chemistry, 52 (26), 7782-7 PMID: 15612755 Greener Industry: vanillin" },
    { "title": "I giochi matematici di Fra' Luca Pacioli", "text": "Avete appena letto il testo di un gioco matematico descritto da Luca Pacioli in un manoscritto di fine Medioevo. Vi avevo già parlato del frate e di questo bellissimo manoscritto, con una parte di giochi matematici, passatempi e giochi di prestigio, che aspettava solo un  editore che lo facesse conoscere al grande pubblico. Non vi sto a rispiegare come mai io e Silvia Toniato, la coautrice, ci siamo trovati a trascrivere, tradurre e commentare quei giochi. Potete leggerlo nel vecchio post, oppure scoprirlo direttamente leggendo il libro, che finalmente è arrivato sugli scaffali delle librerie Questo è il primo libro che ho scritto, nato sulla rete, ma siamo riusciti a pubblicarlo solo ora con le Edizioni Dedalo. Ecco quindi che per celebrare l’evento riprendo in questo post un gioco ad argomento “gastronomico”: le uova. Nel libro ogni gioco è trascritto, in modo da poter apprezzare l’italiano dell’epoca, e poi tradotto in italiano corrente. Ecco la versione moderna per chi vuole cimentarsi nel trovare la soluzione Si tratta quindi delle proverbiali “uova nel paniere” che vengono rotte. Volete cimentarvi e trovare la soluzione? La risposta di Pacioli e il nostro commento li trovate qui sotto.  Pacioli fornisce la soluzione, 301, ma ci avverte subito che ne esistono altre, come 721. Cerchiamo di capire come si arriva alla soluzione, seguendo le sue indicazioni (un poco criptiche a dire il vero). Ci viene suggerito di trovare un numero tale che la sua metà sia intera, il suo terzo sia intero e così via fino a considerare un sesto. Pacioli descrive solamente il primo passo del metodo di risoluzione, e non è chiaro se abbia solo fretta e non descriva di proposito la soluzione completa. Nella stesura del De Viribus, anni dopo, Pacioli descrive completamente e correttamente la regola per risolvere questo problema. Il metodo di risoluzione più semplice comincia con il trovare un numero che dia resto uno dividendolo per 2, 3, 4, 5 e 6. Per far ciò troviamo, come dice anche Pacioli, un numero che viene diviso esattamente da questi numeri, ad esempio 2*3*4*5*6 = 720. Se ora sommiamo 1 troviamo 721, un numero che soddisfa il primo insieme di condizioni. La seconda condizione richiede che il numero sia divisibile per 7. In questo caso siamo fortunati poiché 721 è un multiplo di 7, e quindi è una soluzione del problema. Proviamo ora invece a partire dal più piccolo numero che viene diviso esattamente da 2, 3, 4, 5 e 6. Troviamo cioè il loro minimo comune multiplo: 60. Se sommiamo 1 soddisfiamo il primo insieme di condizioni, ma otteniamo un numero che non è un multiplo esatto di 7. Notiamo tuttavia che se moltiplichiamo 60 per un qualsiasi numero intero n e sommiamo 1, otteniamo ancora un numero che soddisfa il primo insieme di condizioni. Possiamo allora imporre che (60n+1)/7 sia un numero intero. Il valore più piccolo possibile è 301, il primo fornito da Pacioli, e corrisponde a n = 5. Gli altri si ottengono sommando ad n il valore 7. Per n = 12 otteniamo 721, il secondo valore fornito da Pacioli. Le soluzioni sono ovviamente infinite, e si continua con 1141, 1561, 1981 e così via. Il libro è una raccolta, tradotta e con un commento matematico, dei giochi matematici descritti da Frate Luca Pacioli, figura fondamentale della matematica italiana antica, in un manoscritto del ‘400 sconosciuto al grande pubblico. Il libro si presta a molteplici letture. La più semplice è quella di lasciarsi divertire dai vari giochi matematici, ognuno con la sua spiegazione dettagliata. Sono giochi semplici, perché basati sulla matematica di allora, ma belli e ancora con il loro fascino intatto, soprattutto se si leggono nel volgare dell’epoca. Alcuni dei giochi sono giunti sino a noi, anche se pochi oggi conoscono le loro origini medievali: ad esempio il classico problema di dividere 8 litri di vino esattamente in due avendo a disposizione solo un contenitore da 3 litri e uno da 5. Vi è poi l’interesse del cultore di giochi matematici: di alcuni giochi questo libro racconta le origini, spesso ancora più vecchie di Pacioli, e descrive come sono giunti, modificati, sino ai giorni nostri. Pacioli è conosciuto tra gli appassionati di giochi matematici per aver pubblicato il primo libro dedicato interamente alle ricreazioni matematiche: il “De Viribus Quantitatis”, nella prima metà del ‘500. Il manoscritto da cui abbiamo tratto i giochi del libro, del 1478, è importantissimo per la storia della matematica ricreativa perché pare essere una prima stesura del libro successivo, dove però spesso i giochi cambiano ambientazione o soluzione. Questo manoscritto è rimasto sconosciuto ai più (anche agli studiosi) perché era una sorta di “dispense per gli studenti” che il buon frate utilizzava nelle lezioni ai suoi studenti di Perugia. Sperando di avervi incuriositi vi lascio con un gioco ancora sulle uova A presto Dario Bressanini P.S. Vi segnalo che il 25 Marzo sono a Ferrara, nella Sala Estense della piazza Municipale a tenere la conferenza \"OGM: Mostri nel Piatto o Risorsa per il Futuro?\". Ci sarà anche il webcast in streaming. Domenica 3 aprile alle ore 15.30 invece sono al Museo Scientifico di Treviglio per un pomeriggio dedicato alla scienza del cioccolato. Per i lettori svizzeri: questa settimana registro due interventi in due trasmissioni della TV svizzera: Piatto Forte e Il Giardino di Albert. Il primo va in onda il 23 marzo ora 17:10 sulla prima rete. Il Giardino di Albert dedicato al senso del gusto andrà in onda il primo maggio. Per finire il 14 Aprile sarò a Verona e il 17 a Perugia per il festival del giornalismo. Quando avrò più dettagli vi aggiornerò." },
    { "title": "Vaniglia I: la produzione", "text": "L’aroma più utilizzato al mondo in campo alimentare e industriale è la vaniglia. Questa proviene dai baccelli (più precisamente si dovrebbero chiamare capsule) di una pianta della famiglia delle Orchidaceae. In questa famiglia si conoscono almeno 110 specie diverse del genere Vanilla ma solamente 15 producono frutti aromatici e solo tre hanno un interesse commerciale, di cui Vanilla planifolia è di gran lunga la più importante. Le altre due sono la Vanilla pompona e la Vanilla tahitensis. La pompona resiste di più alle malattie ma è di qualità più bassa e quindi non è praticamente coltivata. Vanilla tahitensis  è coltivata solamente a Tahiti, ha un aroma diverso dalla planifolia. Non è chiaro se sia un ibrido, prodotto dall’uomo, tra la planifolia e qualche altra orchidea. La produzione è estremamente limitata e quindi i suoi baccelli hanno un costo superiore. Questa pianta è originaria del Messico: gli Aztechi la chiamavano tlilxochitl. La raccoglievano dalla foresta e la utilizzavano per aromatizzare la loro bevanda xocoatl a base di cacao. I conquistatori spagnoli la introdussero in Europa attorno al 1520 e il Messico, iniziando le prime coltivazioni, rimase l’unico produttore mondiale per più di 300 anni. La pianta si riproduce normalmente per talea perché i semi non germinano. Venne introdotta in vari giardini botanici europei e in molti possedimenti coloniali, specialmente francesi: a Réunion nel 1793, a Java nel 1819, in India nel 1835 e a Tahiti nel 1848. Tuttavia i tentativi iniziali di far produrre frutti alla pianta di vaniglia fuori dal Messico fallirono per mancanza di un animale inpollinatore (api del genere Melipona e forse un tipo di colibrì) . Il fiore è fecondabile un solo giorno e la sua forma rende particolarmente ardua l’impollinazione. Fu solo nel 1836 che il naturalista belga Charles Morren riuscì a fecondare artificialmente il fiore. La coltivazione su larga scala fuori dal Messico tuttavia iniziò solamente nel 1841 quando nell’isola dell’oceano indiano di Réunion, chiamata all’epoca Bourbon, uno schiavo di nome Edmond inventò il metodo utilizzato ancora oggi per impollinare il fiore, utilizzando un bastoncino di bambù. I francesi ben presto iniziarono a produrre vaniglia oltre che nell’isola di Réunion anche nelle isole Comore e in Madagascar. La vaniglia che proviene da quelle regioni ancora oggi si chiama “vaniglia bourbon”. Richiedendo una impollinazione manuale la coltivazione della vaniglia sfrutta molta manodopera, spesso a bassissimo costo, pagati un dollaro al giorno (via Erba Volant). In pochi decenni il Messico perse il monopolio e il Madagascar divenne il centro principale di produzione. La vaniglia si diffuse in Indonesia, alle isole Mauritius, in Jamaica e in altri paesi tropicali. Per molto tempo il Madagascar ha prodotto la maggioranza assoluta della vaniglia mondiale (sino al 70%). Negli ultimi anni l’Indonesia ha aumentato di molto la sua produzione, superando il Madagascar, che invece l’ha diminuita drasticamente. La Cina è entrata solo di recente in questo mercato ma ha già scalato molte posizioni e nel 2008 era in terza posizione (dati FAOSTAT). Dopo nove mesi di maturazione il frutto della pianta di vaniglia è verde e non ha assolutamente l’aroma a cui siamo abituati. Anzi ha un leggero odore amarognolo poco piacevole. Deve essere sottoposto ad un lungo e complesso trattamento, che può durare mesi, per ottenere quei baccelli neri e aromatici che comperiamo per aromatizzare creme, torte, biscotti e gelati. La vanillina, la molecola maggiormente responsabile dell’aroma della vaniglia, è presente legata ad uno zucchero (i chimici dicono che forma un glicoside, la glucovanillina) e quindi non ha ancora il caratteristico aroma. Verrà liberata solamente da un enzima, la b-glicosidasi, in seguito al processo di trasformazione. Il trattamento tipico dei baccelli di vaniglia prevede quattro fasi: Si chiama proprio così questa fase (killing) perché i baccelli di vaniglia, anche dopo essere stati colti, continuano le loro funzioni fisiologiche come la respirazione. In questa fase della lavorazione devono essere fermati i cicli metabolici, la struttura delle cellule viene danneggiata così che i vari enzimi possano venire in contatto con la glucovanillina e altre molecole presenti nelle cellule per formare in seguito i composti aromatici che desideriamo. L’uccisione dei baccelli avviene tipicamente per immersione in acqua a 60 °C - 80 °C per qualche minuto, ma in alcune zone di produzione di utilizzano processi alternativi come l’esposizione al sole o l’utilizzo di forni. Dopo aver “ucciso” il baccello si provvede a farlo “sudare”, cioè a fargli perdere la gran parte dell’umidità che altrimenti aumenterebbe il rischio di formazioni di muffe e batteri nelle fasi successive della lavorazione. È una fase che dura 7-10 giorni: la vanillina e molti altri composti vengono liberati, o formati ex-novo dagli enzimi rilasciati dalla fase precedente. L’aroma comincia a formarsi. I polifenoli si ossidano e il baccello diventa di color marrone scuro. Dopo la fase in cui il baccello deve perdere velocemente gran parte dell’umidità, deve essere fatto ancora asciugare, sino ad arrivare a contenere 250-300 g di acqua per kg. In quest’ultima fase i baccelli, ormai neri, vengono messi in casse e lasciati riposare da uno a vari mesi. Le reazioni chimiche di formazione dei vari aromi durante questo periodo continuano. Prima di preparare la vaniglia per la spedizione occorre separare i baccelli di varia qualità: vengono ispezionati uno ad uno e vengono classificati in sei categorie: da quella extra, dove i baccelli hanno un colore scuro uniforme, sono belli cicciottelli, per nulla rinsecchiti, oleosi al tatto e senza macchie, sino alla inferiore, con un colore rossastro, rugosi e rinsecchiti. Non esiste un metodo standard per trattare i baccelli di vaniglia, e in regioni diverse del mondo si usano metodologie diverse che possono portare ad aromi diversi. Come abbiamo visto il baccello maturo non ha l’aroma che associamo alla vaniglia che, in un certo senso, è il risultato dei processi chimici, enzimatici e di ossidazione (tra l’altro in gran parte ancora poco chiariti), a cui viene sottoposto il baccello. In Madagascar e nelle aree vicine (Comore, Réunion) si usa il cosiddetto metodo Bourbon, che prevede l’immersione in acqua a 60 °C-80 °C per uccidere i baccelli e poi una serie di esposizioni al sole su delle coperte e coperture notturne per permettere una leggera fermentazione. In Messico invece l’uccisione è praticata con l’esposizione al sole. Gli esperti considerano la vaniglia Bourbon di qualità superiore. La prossima volta parleremo delle sostanze chimiche che formano l'aroma della vaniglia per cui aspettate prima di accapigliarvi sulla vanillina \"sintetica\"  . Nel frattempo: Buon Natale! Dario Bressanini Bibliografia VanillaH. Korthou and R. VerpoorteFlavours and Fragrances, capitolo 9, Springer 2007 VanillaC.C. de GuzmanHandbook of herbes and Spices vol. 2, capitolo 20, CRC Press Origins and Dispersal of Cultivated Vanilla (Vanilla planifolia Jacks. [Orchidaceae])Pesach Lubinsky, Séverine Bory, Juan Hernández Hernández, Seung-Chul Kim and Arturo Gómez-PompaECONOMIC BOTANY Volume 62, Number 2, 127-138, (2008)" },
    { "title": "Pesce di mare e di acqua dolce", "text": "I pesci e gli altri prodotti ittici marini sono generalmente più saporiti di quelli d’acqua dolce. Poiché l’acqua di mare contiene circa il tre per cento di cloruro di sodio, il comune sale da cucina, si potrebbe pensare che questa sia la spiegazione della loro maggior sapidità: la maggiore salinità delle loro carni. In realtà la concentrazione di cloruro di sodio nelle cellule dei pesci, sia di mare che di acqua dolce, non è molto diversa da quella dei mammiferi di terra, ed è inferiore all’uno per cento. Una concentrazione superiore impedirebbe ai normali cicli vitali di operare correttamente. Le membrane biologiche tuttavia permettono il fenomeno dell’osmosi: la concentrazione totale di sostanze disciolte in acqua, ai lati opposti della membrana, deve essere la stessa. In caso contrario l’acqua fluirà dalla zona a minore concentrazione a quella più concentrata. Poiché i pesci di mare “respirano” l’ossigeno contenuto nell’acqua e ingoiano acqua salata è necessario che all’interno delle loro cellule vi sia una quantità maggiore di sostanze disciolte per equilibrare la diversa pressione osmotica (questo è il termine scientifico) ai due lati della membrana. Non potendo aumentare la concentrazione di cloruro di sodio la maggior parte delle creature marine accumula nelle cellule alcuni aminoacidi. In particolare la glicina, dal sapore dolciastro, e l’acido glutammico insieme al suo sale, il glutammato, che ha il potere di esaltare i sapori. Soprattutto i molluschi ne sono ricchi. Molti pesci invece, oltre agli amminoacidi, per bilanciare la pressione osmotica accumulano una sostanza inodore e insapore, la trimetilammina N-ossido. Questa sostanza, dopo la morte, viene convertita dagli enzimi presenti e dai batteri nella trimetilammina, il cui forte odore noi associamo al pesce di mare non più fresco. Altri pesci, come gli squali e le razze, accumulano l’urea, una sostanza amarognola e leggermente salata. Anche questa sostanza, dopo la morte dell’animale, viene rapidamente degradata, formando ammoniaca, dal caratteristico odore pungente. I pesci d’acqua dolce, non dovendo bilanciare la pressione osmotica esterna, non accumulano queste sostanze nelle loro cellule e quindi hanno un sapore più blando. In compenso puzzano di meno quando non sono più freschi. Poiché i pesci normalmente vivono a temperature piuttosto basse, i loro enzimi non smettono di lavorare neanche quando sono raffreddati a temperature poco inferiori allo zero. Per questo motivo il pesce surgelato continua, sebbene più lentamente, la sua degradazione. Durante il periodo di surgelazione gli enzimi producono la dimetilammina, dall’odore vagamente ammoniacale. Per fermare gli enzimi si devono raggiungere temperature molto più basse di quelle raggiungibili in un normale freezer casalingo, per cui non conservateci i pesci troppo a lungo. In più, le proteine delle fibre muscolari dei pesci sono particolarmente sensibili al congelamento. Si denaturano facilmente, perdono cioè la loro struttura, e quando il pesce viene riportato a temperatura ambiente la carne può risultare asciutta e fibrosa. I pesci di mare spesso hanno anche un vero e proprio “odore di mare”. Le molecole responsabili di questo aroma sono i bromofenoli (monobromofenoli, 2,6-dibromofenolo, 2,4,6-tribromofenolo). Queste molecole sono prodotte da alghe e altri organismi marini a partire dal bromo, un elemento abbondante nell’acqua di mare. Le onde che si frangono sulla costa diffondono i bromofenoli nell’aria e noi ne percepiamo l’odore caratteristico che associamo al mare. I pesci che mangiano queste alghe, o che mangiano animali che si cibano di alghe, assumono questo aroma. I pesci di allevamento non hanno questo aroma a meno di non aggiungere dei bromofenoli nel mangime. Alcuni pesci di acqua dolce invece, specialmente quelli che vivono sul fondo come le carpe, possono avere un aroma e sapore “fangoso”. Le due molecole responsabili sono la geosmina e il metilisoborneolo, prodotte dalle alghe. I pesci sono anche ricchi di acidi grassi polinsaturi, come gli ormai famosi omega-3. Questi vengono trasformati naturalmente da vari enzimi (come la lipossigenasi) per formare aldeidi, chetoni e alcoli, responsabili dell’odore, con note erbacee, del pesce appena pescato. I composti a sei atomi di carbonio (es. esenale, trans-2-esenale, cis-3-esenale) forniscono odori di piante verdi. Sono tipici dei pesci di acqua dolce e sono invece solitamente assenti nei pesci di mare. Le molecole a otto atomi di carbonio (es. 1-otten-3-olo, 1-otten-3-one, 1-cis-5-ottadien-3-olo, 1-cis-5-ottadien-3-one) sono presenti nella maggior parte dei pesci e prodotti ittici. Sono responsabili di odori vegetali più intensi, come di foglie di geranio stropicciate, e di tipo metallico. I composti a nove atomi di carbonio (es. 3,6-nonadienale, 2,6-nonadienale, 3,6-nonadien-1-olo) sono presenti solo in alcuni pesci, specialmente d’acqua dolce, e impartiscono aromi simili al melone e al cetriolo. Prima di lasciarvi vi comunico che Domenica 12 settembre sarò a Mantova per il Festivaletteratura. Alle 11.30 parlerò di atomi e molecole mentre il pomeriggio parlerò di \"OGM E BIOLOGICO: NEMICI PER FORZA?\" Dario Bressanini Questo articolo è apparso su Le Scienze n. 505, settembre 2010 Bibliografia " },
    { "title": "Le ricette scientifiche: il Dulce de Leche", "text": "Se vi avanza un litro di latte, magari già aperto e prossimo alla scadenza, e non sapete cosa farne potreste prendere in considerazione l’idea di trattarlo come se fosse frutta da conservare e farne una specie di marmellata di latte: il dulce de leche. Una crema spalmabile il cui sapore ricorda molto da vicino le caramelle mou, che si ottengono con un procedimento simile. È un dolce di origine argentina ma ormai diffuso anche in molti paesi latino americani come il Messico (preparato da latte di capra e chiamato “cajeta”) e il Brasile. Mettete a scaldare un litro di latte in una pentola antiaderente capiente. Usate preferibilmente latte intero, con una percentuale di grassi almeno del 3,5 per cento. Quando il latte è tiepido aggiungete 250 grammi di zucchero e, se volete, una bacca di vaniglia tagliata in due per la lunghezza.  Dopo aver mescolato per sciogliere lo zucchero aggiungete un grammo di bicarbonato di sodio, una punta di cucchiaino. Tenete il fuoco molto basso, lasciando sobbollire il latte e mescolando se necessario, altrimenti il bicarbonato genererà troppa schiuma che uscirà dalla pentola con conseguente disastro culinario.  A mano a mano che il latte evapora il liquido diventa più denso. Dopo un’ora potete togliere la vaniglia, nel caso l’abbiate aggiunta. Il colore diventa progressivamente più scuro, quasi marrone.  Il dulce de leche è pronto quando la concentrazione di acqua ha raggiunto il 30 per cento. Potrebbero servire anche due o tre ore, a seconda del fuoco utilizzato.  Potete prelevarne un cucchiaino e farlo raffreddare su un piattino per controllare che abbia raggiunto la viscosità desiderata. Quando avete ottenuto la consistenza di una crema spalmabile potete toglierlo dal fuoco, metterlo in un barattolo di vetro e riporlo in frigo.  Si dovrebbe conservare per almeno due settimane. L’industria dolciaria spesso aggiunge dell’amido (2% del totale) per aumentare la viscosità e usarlo come ripieno di dolci e caramelle. Il bicarbonato di sodio non è un ingrediente tipico in cucina. In questa preparazione svolge un duplice ruolo. Il latte fresco ha un pH di poco inferiore a 7. Al procedere della cottura la soluzione diventa più acida. Questo può portare alla coagulazione parziale della caseina e alla formazione di grumi. Per ovviare a questo problema si aggiunge il bicarbonato che, in quanto alcalino, neutralizza gli acidi presenti alzando il pH. Il colore bruno, l’aroma e il sapore caratteristico di questa preparazione sono prodotti dalla reazione di Maillard, che avviene tra lo zucchero presente nel latte, il lattosio, e alcuni amminoacidi presenti nelle proteine, specialmente la lisina. La velocità di questa reazione aumenta in ambiente alcalino quindi viene favorita dal bicarbonato, ma attenti a non esagerare.  Uno dei difetti che può presentare il dulce de leche è una certa “sabbiosità”. Questa è dovuta al fatto che oltre una certa concentrazione il lattosio non riesce più a rimanere disciolto e cristallizza in minuscoli cristallini che, al palato,  danno una sensazione di sabbiosità. Il lattosio ha una bassa solubilità, che nel dulce de leche viene ulteriormente ridotta dalla presenza del ben più solubile saccarosio. Un modo per ovviare a questo problema, specialmente se di desidera un prodotto molto denso, è partire da latte a ridotto contenuto di lattosio, ormai comunemente in vendita al supermercato per le persone intolleranti al lattosio dove questo zucchero viene scisso, tramite un enzima, nei due zuccheri semplici che lo costituiscono: il glucosio e il galattosio. Un altro accorgimento che si può utilizzare è quello di sostituire sino al 15 per cento del saccarosio con del glucosio. Se non lo avete potete usare del miele. Il glucosio interferisce con la formazione dei cristalli di lattosio riducendo il rischio di cristallizzazione. Questo articolo è apparso su Le Scienze n. 504 di Agosto 2010 Dario Bressanini  Bibliografia" },
    { "title": "Saluti gastronomici dalla Sardegna: sa fregula", "text": "Quest’anno siamo stati in vacanza in Sardegna, a Costa Rei, sopra Villasimius. Tra le innumerevoli sagre enogastronomiche (anche le più assurde, senza un minimo di legame con le tradizioni locali) che ormai costellano il nostro paese, sono capitato in quella dedicata alla fregola. La fregola è una pasta tipica sarda preparata artigianalmente in forma di piccole palline. Mi piace molto specialmente con le arselle. Si prepara in un recipiente solitamente di coccio unendo a della semola di grano duro dell’acqua salata e mescolando velocemente la miscela con una mano. La procedura è molto simile a quella utilizzata per preparare il cus cus che però, a differenza della fregola, si lascia in granuli molto più piccoli. Si parte con un poco di semola grossa  Si unisce un poco di acqua salata e con il movimento veloce della mano si formano le prime palline.  A questo punto, per far crescere le palline, si inizia ad unire la semola più fine.  Un poco alla volta, aggiungendo sempre poca acqua salata e ingrandendo le palline con il movimento della mano.    Ho notato che la granulometria della fregola è diversa a seconda delle zone della Sardegna. Al nord spesso l’ho trovata più piccola che al sud. Una volta raggiunta la grandezza desiderata si deve far asciugare all’aria   Ovviamente ho fatto la scorta. Già che c’ero anche di malloreddus  Alle sagre solitamente si mangia, e ovviamente non potevo esimermi  Qui il menù era unico: \"Fregola con ragù e bevanda\": 3 euro.  La fregola va cotta come se fosse della normale pasta, in abbondante acqua salata. Possono servire anche venti minuti o più per ultimare la cottura. Il piatto era abbondante e con 12 euro ho sfamato la famiglia! La sera dopo ho “investito” il denaro risparmiato in quattro menù degustazione in un ristorante non tipico, Bresca Dorada, per uscire un po’ dalla monotonia del ristorante/agriturismo tipico con maialetto, malloreddus, culurgiones, capra bollita ecc. e sebadas finale con miele di corbezzolo. Per carità, li adoro, ma ogni tanto uno vuole cambiare. La cucina creativa del ristorante (in realtà una azienda che produce mirto e altri prodotti) fatta tutta con prodotti locali ma rielaborati in modi inaspettati è stata molto apprezzata anche dai figli, e mangiare all’aperto tra ulivi e corbezzoli ha aggiunto piacevolezza alla cena. Certo, 200 euro contro i 12 della sera prima … A  presto Dario Bressanini p.s. ovviamente una sagra della fregola in Sardegna è da benedire. A quali sagre invece avete avuto modo di partecipare che non avevano nessun senso nel contesto in cui erano inserite?" },
    { "title": "Il burro di cacao e l'etichetta del cioccolato", "text": "Il burro di cacao è il grasso contenuto nel cioccolato responsabile delle sue proprietà fisiche. Come altri grassi e oli, siano essi vegetali o animali, è composto principalmente da trigliceridi (o più correttamente da triacilgliceroli), cioè molecole di glicerolo (chiamato anche glicerina) a cui sono legati tre acidi grassi. Per comodità si chiamano oli quei grassi che sono liquidi a temperatura ambiente. Gli acidi grassi nei trigliceridi possono essere i più diversi e in varie combinazioni, anche se quelli a 16, 18 e 20 atomi di carbonio sono i più comuni. Le cellule solitamente sintetizzano acidi grassi con un numero pari di atomi di carbonio. La maggior parte dei grassi in natura contiene una miscela complessa di trigliceridi diversi. Il burro di cacao invece contiene quasi esclusivamente quelli formati da acido oleico (32-36%), un grasso insaturo a 18 atomi di carbonio presente  in grande quantità nell’olio di oliva, da acido palmitico (24-27%), un grasso saturo a 16 atomi di carbonio, e da acido stearico (32-36%), un grasso saturo a 18 atomi di carbonio. Il trigliceride più comune nel burro di cacao è quello chiamato POS (35-40%) perché alla molecola di glicerolo sono legati l’acido palmitico, l’oleico e lo stearico in quest’ordine. Vi sono poi altri due trigliceridi presenti in percentuali rilevanti: il POP (Palmitico-Oleico-Palmitico 13-20%) e il SOS (Stearico-Oleico-Stearico, 23-25%) Altri trigliceridi, molto più comuni in altri grassi come il burro o l’olio di oliva, sono presenti solo in tracce nel burro di cacao. Poiché i tre trigliceridi hanno una struttura molto simile riescono a formare un reticolo cristallino solido molto compatto, ed è questa la ragione per cui il burro di cacao, a differenza di altri grassi, ha un punto di fusione abbastanza ben definito. L’esatta composizione di questa miscela di grassi dipende dal luogo di origine del cacao e da come è stato coltivato. Più il cacao cresce vicino all’equatore, più i suoi grassi fondono a temperature più basse, e quindi è più morbido, a causa della differente composizione. Una piccola percentuale di trigliceridi (1-2%) non contiene acido oleico ma solo palmitico o stearico. Essendo grassi saturi il punto di fusione è più alto. La presenza invece di trigliceridi con due molecole di acido oleico abbassa il punto di fusione. La particolare composizione del burro di cacao lo rende poco compatibile con altri tipi di grasso. Un’eccezione sono i trigliceridi presenti nel latte. Questi, solitamente costituiti da un acido a catena lunga e due a catena corta, si mescolano perfettamente con i grassi del cacao e danno luogo al “cioccolato al latte”. I grassi del latte aumentano la percentuale di trigliceridi con due molecole di acido oleico, e questo abbassa il punto di fusione. Ecco perché il cioccolato al latte si scioglie prima e più facilmente. Grassi vegetali Negli anni ’50 venne scoperto che i grassi di alcuni vegetali contengono gli stessi trigliceridi del burro di cacao. Nel 1956 la Unilever brevettò un metodo per ottenere un grasso quasi identico al burro di cacao partendo da altre fonti vegetali. in pratica si tratta di ottenere le molecole POP, POS e SOS e mescolarle nella giusta proporzione per ottenere un CBE (Cocoa Butter Equivalent, burro di cacao equivalente). La loro aggiunta non modifica significativamente le proprietà del burro di cacao presente. Questi grassi possono venire utilizzati per motivazioni economiche, dato che il burro di cacao è una materia prima costosa, usata anche dall’industria cosmetica e farmaceutica, ma anche per variare le caratteristiche del prodotto finale, ad esempio ammorbidendo o indurendo il cioccolato o, in generale, donargli proprietà utili ad esempio nei climi caldi, dove vi è la necessità di non far rammollire il prodotto esposto in un negozio. Sino al 2000 in molti paesi europei il cioccolato non poteva contenere nessun grasso che non fosse burro di cacao ed eventualmente i grassi del latte, nel cioccolato al latte. In alcuni paesi invece (Danimarca, Gran Bretagna, Irlanda, Svezia, Portogallo, Finlandia e Austria) era possibile aggiungere sino al dieci per cento di altri grassi. Una direttiva comunitaria volta ad armonizzare il settore, recepita in Italia nel 2003, permette ora in tutti i paesi della UE l’aggiunta di altri grassi vegetali oltre al burro di cacao, entro un limite massimo del cinque per cento del prodotto finito. Ma quali sono questi grassi vegetali utilizzati? I grassi vegetali sono esclusivamente quelli indicati dalla direttiva comunitaria: il burro di illipé, l’olio di palma, il grasso e la stearina di shorea robusta, il burro di karité, il burro di kokum, il nocciolo di mango e l’olio di cocco (quest’ultimo solo per la copertura di gelati e di prodotti simili). Devono essere obbligatoriamente indicati in etichetta. In Italia non sono praticamente utilizzati, ma vi può capitare di trovarne in cioccolati di importazione. Il produttore Italiano che voglia sottolineare l’assenza di questi grassi può scrivere “cioccolato puro” sull’etichetta. Il trigliceride POP è il più facile da trovare perché è l’elemento principale dell’olio di palma (Elaeis guineensis) che viene coltivata soprattutto in malesia e altri paesi asiatici. Gli altri grassi vengono rimossi per frazionamento. I trigliceridi SOS e POS sono più difficili da trovare. C’è una pianta nel Borneo che fornisce una noce con questi grassi: illipé (Shorea stenoptera). In letteratura c’è un po’ di confusione perché a volte con il termine illipé si intende il grasso derivato da Madhuca latifolia. Da un albero africano chiamato Shea (Butyrospermum parkii chiamata anche Vitellaria paradoxa) si può ottenere un grasso (chiamato anche burro di karité) ricco nel trigliceride SOS, ma la coltivazione di questo albero non è conveniente poiché i frutti si possono iniziare a raccogliere solo dopo 15 anni. Un’altra fonte è Shorea robusta dal Borneo, Malesia, Java, Filippine e altri paesi di quell’area che fornisce il grasso ‘sal’. Oppure il burro di kokum da Garcinia indica, una pianta tropicale indiana. Dario Bressanini Questo articolo è stato pubblicato su Le Scienze  n. 506, Ottobre 2010 Bibliografia" },
    { "title": "Pesticidi sul cibo", "text": "Mentre scrivo sto mangiucchiando una mela (ricordate il detto? «Una mela al giorno toglie il medico di torno». Non so se sia vero per le mele in particolare, ma consumare molta frutta fresca è sicuramente benefico). La mangio senza sbucciarla. Forse sulla buccia, nonostante l’abbia lavata, sono ancora presenti residui di pesticidi e altre sostanze chimiche utilizzate per la sua coltivazione. Mi dovrei preoccupare? Si sente e si legge di tutto al riguardo: che non si dovrebbe comperare frutta «trattata», e che addirittura i pesticidi utilizzati siano cancerogeni. La paura dei residui di pesticidi nel cibo è abbastanza diffusa, e probabilmente è anche per questo che negli ultimi anni gli alimenti da agricoltura biologica hanno aumentato le loro quote di mercato e godono del favore di molti consumatori. Ne abbiamo parlato spesso in questo blog nei commenti a vari pezzi ma mai in un articolo dedicato. Per festeggiare la sesta ristampa   del mio libro “Pane e bugie”  ho pensato di riportare qui la sezione dove fornisco qualche cifra sui residui di pesticidi che possiamo ritrovare nei cibi. L’agricoltura moderna fa largo uso di sostanze chimiche per proteggere le colture da infestanti e parassiti. Queste sostanze vengono collettivamente identificate dal termine pesticidi o, più correttamente, fitofarmaci. All’interno di questa famiglia troviamo varie classi: erbicidi per eliminare le piante infestanti, insetticidi per proteggere dagli insetti, fungicidi e così via. Queste sostanze sono strettamente regolamentate. Alcune sostanze si possono usare solamente per determinate colture e in dosi ben specificate, In più l’agricoltore deve rispettare i cosiddetti “tempi di carenza”. Il tempo di carenza è l’intervallo di tempo di sicurezza che deve intercorrere tra l’ultimo trattamento con una determinata sostanza e la raccolta del prodotto vegetale. Il rispetto dei tempi di carenza serve a garantire la salubrità delle derrate alimentari in commercio lasciando il tempo al pesticida di degradarsi e di ridurre la propria concentrazione sul prodotto alimentare.  La gran parte di queste sostanze non sono utilizzabili dall’agricoltore che coltivi in modo biologico. In Europa la produzione di alimenti biologici è disciplinata dal Regolamento CEE n. 834/2007. Secondo quei principi la protezione delle colture da insetti, piante infestanti, funghi o altro deve essere fatta senza l’ausilio di pesticidi di sintesi ma solo utilizzando quelli di origine naturale (ad esempio la famiglia di molecole chiamate piretrine oppure su alcune colture il rotenone), oppure sostanze prodotte da batteri, come lo spinosad, o anche i batteri stessi, come il Bacillus thuringiensis e altri microrganismi. Si impiegano poi anche alcune sostanze tradizionalmente utilizzate quali il solfato e l’idrossido di rame (anche se ovviamente sono prodotti chimici industriali), lo zolfo, la paraffina, alcuni oli minerali e così via. Abbiamo già discusso del fatto che “naturale” non necessariamente significa “innocuo” e di come la distinzione dal punto di vista chimico abbia poco senso. L’impatto ambientale di alcune di queste sostanze è tutt’altro che trascurabile. Il rotenone ad esempio, per via della sua tossicità, è in via di eliminazione dai protocolli di coltivazione biologica mentre i sali di rame sono sostanze tossiche che non vengono eliminate facilmente nel terreno, e sono ampiamente utilizzati ad esempio nella coltivazione della vite. Esistono poi dei rari casi in cui anche all’agricoltore biologico è concesso utilizzare sostanze normalmente non permesse. Ad esempio quando vi è un incombente pericolo per le coltivazioni. Oppure quando le autorità nazionali impongono la cosiddetta “lotta obbligatoria” verso particolari parassiti. Comunque, è indubbio che l’agricoltore biologico abbia meno “armi” (e meno efficaci) a sua disposizione per proteggere le proprie piante rispetto al collega agricoltore tradizionale ed è anche per questo che l’agricoltura biologica è considerata da molti “amica dell’ambiente”. Il consumatore di cibi biologici non si aspetta di trovare residui di pesticidi di sintesi (non è detto che sappia che si possono usare pesticidi naturali) e ritiene, per questo motivo, che questi alimenti siano più “sicuri”. Un sondaggio di Eurobarometro riporta che il 28% dei cittadini europei  si ritiene “molto preoccupato” per i residui di pesticidi nella verdura, nella frutta e nei cereali. Il 42% si dichiara “abbastanza preoccupato”. In Italia queste percentuali sono addirittura del 37% e del 49%, rispettivamente. La legislazione (sia europea che nazionale) stabilisce il limite massimo di residui riscontrabile sui prodotti in commercio. Questi limiti, indicati con MRL (Maximum residues levels) Questi valori di soglia sono spesso interpretati dal consumatore come soglie di sicurezza tossicologica. Questo è sbagliato, come ci ricorda l’EFSA Limiti per il bio È importante chiarire che le colture biologiche non sono sottoposte a livelli più restrittivi di pesticidi rispetto a quelle tradizionali. Ovviamente ci si aspetta che ce ne siano meno, o che non ci siano del tutto, ma la certificazione non è sul prodotto finale bensì sul metodo di produzione. I controlli a cui le aziende di agricoltura biologica sono periodicamente sottoposte accertano che la produzione non si avvalga, ad esempio, di sostanze non autorizzate. Questo però non implica che non si possano trovare nel prodotto finale, come vedremo. Non c’è nulla nei regolamenti che obblighi i prodotti finali ad avere determinate caratteristiche, proprio perché la legislazione si occupa solo del metodo di produzione. I controlli sulla salubrità dei prodotti venduti in Italia vengono effettuati dal Ministero della Salute attraverso vari laboratori autorizzati distribuiti sul territorio. Vengono monitorati, con controlli a campione, i livelli massimi accettati di residui di pesticidi, i livelli di tossine prodotte da funghi e muffe, i livelli di contaminazione microbiologica e così via. I prodotti biologici e quelli convenzionali debbono sottostare agli stessi limiti di legge non essendo previsti dei limiti specifici per l’agricoltura biologica. In Lombardia Presso l’ospedale Luigi Sacco, a Milano, è attivo il Centro Internazionale per gli Antiparassitari e la Prevenzione Sanitaria, noto a livello internazionale come ICPS (International Centre for Pesticides and Health Risk Prevention). Il centro è l’istituzione responsabile per la Lombardia del piano di monitoraggio dei residui di pesticidi sul cibo di origine vegetale coordinato a livello nazionale dal Ministero della Sanità. Alcuni suoi ricercatori hanno pubblicato uno studio che riporta i risultati delle analisi su 3508 campioni, di cui 266 da agricoltura biologica, effettuate in Lombardia dal 2002 al 2005. Scendendo nei dettagli, il 27% dei prodotti convenzionali riportava residui di pesticidi. Per 36 campioni (l’1%) i livelli di residui erano superiori ai limiti di legge. Insomma, il 99% dei campioni rispettava le norme e non poneva quindi rischi sanitari per quel che riguarda i livelli di pesticidi. Addirittura il 73% dei campioni non riportava alcun residuo. Diamo spesso per scontato che l’agricoltura convenzionale produca sempre prodotti in qualche modo “contaminati” ma non è così. Esaminando i prodotti biologici, la percentuale di campioni esenti da pesticidi aumenta di molto, arrivando al 97,4% mentre il 2,6% dei test è risultato positivo. Per i curiosi le analisi positive riguardavano mandarini, riso, kiwi, patate, limoni e mele. Tranne in un caso –le patate– i residui riscontrati erano inferiori ai limiti di legge che, come abbiamo detto, sono identici a quelli dei prodotti tradizionali. Quel campione di patate invece, oltre a superare i limiti, riportava anche residui di ben quattro pesticidi diversi. Sforare i limiti tuttavia non significa che vi sia un rischio immediato per la salute pubblica. I ricercatori hanno stimato infatti che, anche in uno scenario dove dei bambini consumassero ogni giorno quantità molto superiori alla norma di quelle patate, l’assunzione dei pesticidi riscontrati rimarrebbe molto al di sotto di valori di sicurezza. A qualcuno può venire spontanea la domanda: “ma se quei pesticidi non sono ammessi nella coltivazione, come fanno a finire nel prodotto finale?”. I ricercatori formulano alcune ipotesi La presenza di sostanze di sintesi tuttavia non necessariamente preclude che il cibo possa essere definito biologico, a patto che tutte le procedure relative alla sua produzione siano state soddisfatte. Poiché i limiti di legge per i residui sono tali da non destare, secondo l’opinione scientifica corrente, alcun timore per la salute umana, i ricercatori concludono che E aggiungono Insomma, non si può dire che i prodotti biologici siano generalmente più sicuri di quelli convenzionali perché in entrambi i casi i parametri di legge sono rispettati. Per qualsiasi prodotto, la sicurezza dei prodotti alimentari è garantita dal rispetto dei limiti consentiti e non dal tipo di produzione. In Italia Uscendo dalla Lombardia e volendo dare un’occhiata alla situazione italiana nel suo complesso, possiamo fare riferimento al rapporto preparato dal Ministero della Salute “Controllo ufficiale sui residui di prodotti fitosanitari negli alimenti di origine vegetale -Anno 2007” Il Ministero della Salute nel 2007 ha analizzato 6845 campioni di frutta e verdura, non distinguendo rispetto all’origine dei vegetali (da agricoltura biologica o convenzionale) visto che entrambi debbono rispettare gli stessi limiti di legge. In particolare, è la frutta ad avere una percentuale leggermente superiore di campioni con residui superiori al limite di legge (1,4%) mentre gli ortaggi (0,7% di campioni irregolari) hanno addirittura l’84% dei campioni senza residui rilevabili. Il documento riporta anche i risultati delle analisi sui cereali (0,2% di campioni irregolari), sull’olio (1,3% di campioni irregolari) e sul vino (nessun campione irregolare). Questi numeri mostrano, a mio parere, come la frutta e la verdura in commercio in Italia nella stragrande maggioranza dei casi sia prodotta rispettando i limiti di legge e quindi non pongono, dal punto di vista dei pesticidi, problemi alla salute al consumatore. È curioso rilevare come, tra la frutta, hanno presentato maggiori irregolarità, in ordine decrescente, cachi, fragole, clementine, albicocche, pere e limoni, mentre non hanno presentato alcuna irregolarità mandarini, banane, olive, ananassi e pompelmi. Tra la verdura i prodotti con le maggiori irregolarità, sempre in ordine decrescente, troviamo sedano rapa, prezzemolo, sedano, ortaggi a foglia, indivia, cetriolo e peperone. Nessuna irregolarità riscontrata invece per patate, carote, cipolle, finocchi, fagiolini, melanzane, spinaci, cavoli, radicchio, cavolfiori, meloni, cicoria, piselli e lenticchie. L’occasionale superamento dei limiti di legge non deve creare allarme. Come spiega il rapporto del ministero Particolare attenzione, dichiara il ministero, è rivolta all’esame dei campioni ortofrutticoli contenenti più principi attivi, che dall’elaborazione dei dati del 2007 risultano essere pari al 14,7% dei campioni analizzati. Vari prodotti con residui di pesticidi superiori alla norma erano di provenienza straniera. Andiamo quindi a vedere un rapporto analogo per l’Unione Europea. In Europa Nel 2009 l’EFSA (l’Autorità europea per la sicurezza alimentare, con sede a Parma) ha pubblicato il suo primo rapporto annuale sui residui di pesticidi sugli alimenti, relativo all’anno 2007. Sono stati analizzati 74.305 campioni di circa 350 prodotti alimentari diversi. Il 96,01 per cento dei campioni sono risultati conformi ai limiti di legge mentre nel 3,99 per cento dei casi sono stati superati i limiti legali per uno o più pesticidi. Nel caso degli alimenti per bambini, che hanno limiti più restrittivi, solo lo 0,6 per cento non era conforme alle norme di legge. Se si considerano gli alimenti biologici, la percentuale di prodotti con residui nella norma è del 98,76 per cento mentre l’1,24 per cento era fuorilegge. Il dato relativo ai prodotti bio ha stupito prima di tutto le associazioni che promuovono l’agricoltura biologica. Titolava il seguito portale dell’agricoltura biologica GreenPlanet: “Pesticidi negli alimenti, ma che ci fanno nel bio?” Questi risultati, avverte l’EFSA, sono da intendere come indicativi e non come veramente rappresentativi della situazione degli alimenti in vendita in Europa. I valori reali però non si dovrebbero scostare di molto, e possiamo sicuramente concludere che la quasi totalità degli alimenti in vendita rispetta i limiti di legge e sono quindi sicuri, per quel che riguarda i residui di pesticidi. Il rapporto dell’EFSA è ricco di dettagli. Scopriamo ad esempio che la categoria di prodotti più suscettibile di essere sopra i limiti di legge è la frutta e la verdura per l’agricoltura convenzionale (4,19 per cento), per i cibi biologici sono i prodotti trasformati (4,21 per cento) mentre i campioni fuori norma di frutta e verdura bio scendono allo 1,09 per cento. I dati mostrano anche come sia più probabile che un prodotto extra-UE superi i limiti di legge rispetto ad un alimento prodotto in Europa. Riguardo alla presenza di residui multipli il rapporto EFSA riporta come la maggioranza dei prodotti (il 53,6 per cento) non presentava alcun residuo di pesticida. Il 20,4 per cento il residuo di un prodotto fitosanitario mentre il 25,9 per cento residui di due o più pesticidi. Valori superiori ai limiti? Come abbiamo detto, un residuo di pesticidi superiore al limite di legge non necessariamente pone un rischio sanitario. La valutazione del rischio deve essere fatta stimando l’esposizione del consumatore e utilizzando, per quella determinata sostanza fuori norma, e consultando i limiti tossicologici di riferimento, riportati in letteratura. In particolare si deve consultare un valore chiamato ADI (Accettable daily intake, in italiano tradotto con DGA, dose giornaliera ammissibile) e l’ARfD (Acute reference dose, dose acuta di riferimento). L’ADI rappresenta la quantità di sostanza, espressa in milligrammi per kilogrammo di peso corporeo, che può essere assunta giornalmente e per tutta la vita da una persona senza che questa corra rischi apprezzabili. L’ARfD invece è la quantità di sostanza, sempre espressa in milligrammi per kilogrammo di peso corporeo, che può essere assunta in un breve periodo di tempo, solitamente un giorno, senza correre rischi apprezzabili, anche tenendo conto di gruppi di persone particolarmente sensibili, come i bambini. I livelli di residui ammessi dei vari pesticidi di cui abbiamo discusso sino ad ora sono fissati anche tenendo conto di questi valori di soglia di sicurezza e possono venire ridotti anche in seguito alle azioni di monitoraggio come quella presentata nel rapporto. Identificati dei campioni fuori norma l’EFSA esegue una stima del rischio potenziale, sia per l’assunzione cronica che per quella a breve termine. Nel far ciò si preferisce sovrastimare di molto il rischio ipotizzando situazioni estreme in cui un potenziale consumatore assume quantità giornaliere dell’alimento molto superiori alla media e sempre del campione con il più alto valore di residui. In più questo valore viene moltiplicato per un ulteriore parametro di sicurezza (ad esempio per mele o pomodori questo fattore è pari a 7) per tener conto di una eventuale disomogeneità nella distribuzione dei residui. A questo punto i valori di pesticida assunto presunto vengono quindi confrontati con i livelli di soglia ADI e ARfD Dopo aver effettuato questo calcolo per tutti i pesticidi tranne uno (il diazinone) la possibile assunzione cronica non desta preoccupazioni per la salute. Dal 2007 tutte le autorizzazioni riguardanti il diazinone sono state revocate e i residui ammessi ridotti. Per quel che riguarda l’esposizione a breve termine In Nuova Zelanda Risultati analoghi si riscontrano in vari paesi extra UE. Un gruppo di ricercatori Neozelandesi ha analizzato i residui di pesticidi su un certo numero di alimenti (lattuga, patata, broccolo, pomodoro, banana, uva, vino) prodotti sia in modo tradizionale che mediante i protocolli dell’agricoltura biologica. Quest’ultima, come già ricordato, permette l’utilizzo di alcuni pesticidi di origine naturale ma non ammette quelli (la maggioranza) di origine sintetica. Il consumatore generalmente, acquistando prodotti biologici, si aspetta dunque che siano privi di residui di pesticidi di sintesi. Lo studio ha riscontrato tracce di pesticidi nel 42 per cento degli alimenti prodotti in modo convenzionale (130 su 307) e nel 22 per cento degli alimenti biologici (9 su 41). Solo il 9,8 per cento dei campioni biologici presentava residui di più pesticidi contemporaneamente, mentre questa percentuale arriva al 24 per cento per i prodotti convenzionali. Nei casi in cui è stato possibile confrontare direttamente prodotti convenzionali e biologici con residui di pesticidi, i prodotti biologici presentavano delle concentrazioni medie più basse dei relativi prodotti convenzionali. Tuttavia queste tracce Il tipo di contaminazione varia a seconda del tipo di prodotto: nessuno dei sei campioni di patate biologiche ha mostrato tracce di pesticidi. Al contrario ben sei campioni su undici di pomodori bio riportavano tracce di pesticidi (il 55%), una percentuale non troppo dissimile da quella rilevata per i pomodori convenzionali (46%). Tirando le somme, gli alimenti convenzionali con residui di pesticidi oltre i limiti sono una piccola percentuale (nella UE il 3,99 per cento). Per i prodotti biologici questa percentuale è più piccola (l’1,24 per cento nella UE). I campioni fuori norma solitamente non pongono rischi per la salute. Nel caso ci siano dei rischi potenziali considerati inaccettabili si agisce riducendo i livelli permessi e/o revocando il permesso d’uso di alcune sostanze. Il continuo monitoraggio degli alimenti che assumiamo in Europa ne garantisce la sicurezza e che i rischi sanitari derivanti dai residui di pesticidi sono estremamente piccoli (non possono essere nulli perché nessuna attività umana è esente da rischi, per quanto ridotti). L’uomo tuttavia non è un essere perfettamente razionale e spesso basa le sue decisioni e il suo agire non sui rischi effettivi ma sulla percezione di questi rischi. Nel caso dei pesticidi, come mostrato dall’indagine di eurobarometro citata in precedenza, il rischio percepito è sicuramente molto superiore al rischio effettivo. Ecco perché, probabilmente, alcune persone si rivolgono ai prodotti biologici anche se più costosi: il rischio percepito si riduce di molto rispetto all’agricoltura convenzionale, anche se i rischi reali, come mostrano i vari dati esposti qui, sono estremamente piccoli e inferiori ad altre attività umane. C’è chi fuma ad esempio ma acquista prodotti biologici per ridurre il rischio da pesticidi. Come dicevo, l’uomo non è un essere perfettamente razionale. E siccome a me la buccia della mela piace, continuo a mangiarmi le mie Golden e le Royal Gala senza sbucciarle Dario Bressanini p.s. Sabato 16 dalle ore 16 sarò alla libreria Librami ad Arona Domenica 24, alle 15.30, a Firenze a DeGustibook Bibliografia" },
    { "title": "Il caso del pomodoro di Pachino", "text": "Sino alla fine degli anni ottanta nelle case degli italiani si consumavano quasi esclusivamente i classici pomodori insalatari, di forme e grandezza variabili e di colore dal verde al rosso. I pomodori piccoli a grappolo non si trovavano al supermercato, per non parlare di quelli «ciliegino» che invece ora sono diventati popolarissimi e molto ricercati. Pomodori di questo tipo, a volte di colore giallo rossastro, venivano coltivati prevalentemente negli orti familiari del meridione e definiti «da serbo» perché vi era l’usanza di appenderne i grappoli al riparo dalle intemperie e conservarli per il consumo invernale. Oggi al supermercato troviamo una grande varietà di pomodori e tra questi spiccano quelli provenienti da Pachino. In quel paese in provincia di Siracusa e in alcuni paesi limitrofi si produce un pomodoro che dal 2003 può addirittura fregiarsi dell’IGP (Indicazione Geografica Protetta). In quell’area il clima, la temperatura, il suolo, la posizione e la salinità dell’acqua di irrigazione sono particolarmente adatti a produrre uno dei vanti dell’agroalimentare siciliano e italiano: il “pomodoro di Pachino” IGP. Con questo termine il consumatore identifica ormai il classico pomodoro «ciliegino». In realtà il marchio IGP identifica solo la zona di produzione e vi sono altre tipologie di “pomodori di Pachino”, come il costoluto o quello a grappolo. Da quando si coltivano i pomodori a Pachino? Ce lo dice la domanda di registrazione dell’IGP: In quegli anni si coltivavano prevalentemente pomodori a frutto grosso. Ma non sono state le antiche varietà locali, come qualcuno pensa, a portare al successo il pomodoro di Pachino. Nel 1989 l’azienda sementiera biotech israeliana, Hazera Genetics, introduce in Sicilia attraverso Comes S.p.A, divenuta poi Cois 94 S.p.A, due nuove varietà di pomodori: il ciliegino Naomi e la varietà Rita a grappolo. Sono tipologie nuove e la prima reazione è di rifiuto, come ci ricordano Pietro Siviero, Giovanna Saccani e Leonello Macchiavelli nell’articolo “Il pomodoro cherry cresce in Sicilia” su l’Informatore Agrario del 1999: Ricorda Franco Rubino Schilirò, direttore commerciale di Cois 94 Nel giro di pochi anni questi due prodotti raggiungono una enorme popolarità ed entrano nelle case di tutti gli italiani e la tipologia ciliegino diventa sinonimo di “pomodoro di Pachino”. Il successo dei semi di Hazera continuerà negli anni successivi con altre varietà come il datterino Lucinda o il ciliegino Shiren. Ben presto anche altre aziende sementiere, quasi sempre straniere, sviluppano le loro varietà registrate a grappolo o ciliegino, come il Cherry Wonder di Asgrow o il Conchita di De Ruiters seeds. Determinante per il successo di questi pomodori è stata l’introduzione, da parte delle aziende sementiere, di due versioni mutate dei geni chiamati rin e nor (ripening inibitor e no ripening) che permettono di mantenere inalterate le caratteristiche del prodotto per un periodo di 2-3 settimane dopo la raccolta. Dice Siviero L’invaiatura è quel momento dove il pomodoro comincia a cambiare colore dal verde al rosato. I ciliegino invece si possono raccogliere quando sono rossi e completamente maturi In più le aziende sementiere sono riuscite ad inserire nelle loro varietà i geni di resistenza a varie patologie e parassiti (nematodi,  virus TSWV, fusarium e altro) e questo significa che il ciliegino ha bisogno di minori trattamenti antiparassitari.  Questi semi sono ibridi F1, come tanti altri semi frutto della ricerca scientifica delle aziende sementiere sviluppati negli ultimi decenni. Questo significa che ogni anno gli agricoltori devono ricomprare i semi ibridi registrati pena la perdita delle caratteristiche agronomiche desiderate. Anzi, come ricorda l’articolo de L’Informatore Agrario, gli agricoltori ormai comprano direttamente le piantine dal vivaio:  L’origine straniera dei semi non è una eccezione nel panorama agroalimentari italiano: sfogliando il catalogo delle varietà vegetali registrate nell’Unione Europea si scopre che molti altri prodotti italiani usano semi registrati da aziende sementiere straniere. Sono passati i tempi quando erano gli agricoltori a costituire nuove varietà, selezionando e incrociando i migliori esemplari trovati nei campi, magari mutati casualmente. Oggi per produrre una nuova varietà agricola servono molti anni di sviluppo, a volte decenni, investimenti e ricerca scientifica biotecnologica avanzata. I semi dei pomodori di Pachino e la loro origine straniera sono stati addirittura protagonisti di una interrogazione parlamentare nel 2002 I pomodori di Pachino si trovano quasi tutto l’anno. Si sente spesso dire che si dovrebbero preferire i vegetali di stagione. Questo però a volte si scontra con le esigenze economiche dei produttori per i quali produrre tra giugno e agosto non comporta nessuna convenienza economica perché i prezzi sono più bassi, per cui i volumi commercializzati nel periodo estivo diminuiscono e il periodo di fine anno è quello più remunerativo. Qualche tempo fa il ministro Galan, parlando dell’importanza della ricerca in campo agricolo, ha affermato che il pomodoro di Pachino è stato creato in Israele e poi trapiantato in Sicilia. In molti si sono stupiti: “è mai possibile che un prodotto tipico italiano abbia una origine straniera?”. Certamente, come abbiamo visto. Hazera è una azienda sementiera che fa ricerca anche nel campo degli OGM, ma il ciliegino Naomi, il pomodoro a grappolo Rita e i semi più recenti sono stati ottenuti con altre tecniche biotecnologiche, come la MAS e le colture cellulari, e non hanno nulla a che fare con gli organismi transgenici. In molti però hanno pensato che si volesse sostenere che i pomodori di Pachino fossero OGM, e quindi sono seguite smentite a raffica. Addirittura il presidente del Consorzio di tutela del pomodoro di pachino IGP dice: In effetti oggi il Naomi non è più in commercio e si coltivano altre varietà, ma che razza di smentita è? Insomma la confusione regna sovrana in questo campo. Già altre volte in passato era emersa la notizia dell’origine di questi pomodori e spesso si sono tirati in ballo erroneamente gli OGM. Il 6 settembre 2010 appare sul Corriere.it online un mio articolo (che ho ripreso qui ed espanso) in cui cerco di chiarire la questione e spiego l’origine di quei semi chiarendo che NON erano transgenici. Le agenzie di stampa riprendono il mio articolo e qualcuno come titola la notizia? “Il pomodoro di Pachino? È un OGM e viene da Israele”   Mi veniva da piangere. Mi sono allora chiesto come mai nascano questi equivoci. La mia idea ingenua, da assoluto non esperto del campo, è questa (ben venga qualche esperto a correggermi). Quando riceviamo un’informazione, la “incaselliamo” in una cornice più ampia già formata e sedimentata nel nostro cervello. Diamo significato alle informazioni che riceviamo e le interpretiamo alla luce di una serie di altre nozioni e convinzioni presenti nella nostra testa che, almeno di primo acchito, non mettiamo in discussione. Nel caso dei pomodori di Pachino, io credo che l’equivoco nasca dal fatto che alcune persone abbiano cercato di “dare significato” alle notizia ricevuta e ad alcune “parole chiave” sentite. L’azienda si chiama Hazera GENETICS, si parla di geni inseriti, si parla di ricerca scientifica, di scienziati e di laboratori. Queste parole vengono interpretate alla luce dalla convinzione, tutt’ora molto diffusa, che i semi “nascano in campo”, che gli agricoltori seminino i semi “che la natura ci ha dato”, tutt’al più selezionando le piante migliori e riseminandole l’anno successivo. Che non ci siano scienziati coinvolti né tanto meno geni, genetica e DNA. Ricordo che varie indagini (Observa e varie Eurobarometro) hanno mostrato come la maggioranza degli italiani (e degli europei) pensi che solo gli OGM contengano i geni. Contro questi preconcetti (o se preferite “idee precostituite”) vanno a cozzare le parole chiave che citavo prima, creando un cortocircuito. La maggior parte delle persone non sa che ormai le nuove varietà vegetali vengono prodotte in laboratori da scienziati anche con l’ausilio di varie tecniche biotecnologiche avanzate e che lo scopo è necessariamente trasferire geni da una parte all’altra. Il cervello non riesce a riconciliare le due informazioni contrastanti. La via d’uscita probabilmente è quella di associare questi pomodori agli OGM che invece sono comunemente accomunati a scienziati e genetica. Alla prossima Dario Bressanini Bibliografia Registrandosi sul sito de L’Informatore Agrario è possibile scaricare gratuitamente due articoli" },
    { "title": "Emulsioni", "text": "Che cosa accomuna cibi e preparazioni tanto diversi come il burro, la maionese, la panna, la margarina,  gli yogurt e la vinaigrette? Sono tutte emulsioni. La gastronomia ne è piena. Tutte contengono un grasso e dell’acqua, oltre naturalmente a tante altre molecole. Se il grasso è liquido a temperatura ambiente viene comunemente chiamato olio. Alcune sostanze, come alcol e acqua, si possono miscelare in qualsiasi proporzione. Grassi e acqua invece solitamente non ne vogliono sapere di mescolarsi. Tuttavia sottoponendo la miscela ad una forte agitazione, le goccioline di un ingrediente –la fase dispersa– possono distribuirsi nell’altro ingrediente –la fase continua–. Se sono le goccioline di acqua a disperdersi nel grasso, come ad esempio nel burro o nella margarina, si parla di emulsione di tipo w/o dall’inglese “water in oil”. Viceversa, con le goccioline di olio finemente disperse nella fase acquosa, si parla di emulsione o/w, “oil in water”. È il caso della maionese o della panna. Per poter essere utilizzate in cucina le emulsioni devono essere stabili, evitando quindi che il grasso e l’acqua in breve tempo si separino. La formazione di una emulsione viene facilitata dalla presenza di emulsionanti o surfattanti, molecole che possiedono una parte affine all’acqua e una parte affine ai grassi. Il comune detersivo ad esempio contiene emulsionanti. Le sue molecole circondano l’unto delle macchie e ne permettono la dispersione nell’acqua, e quindi la pulitura di vestiti o stoviglie. I detergenti non sono commestibili e non vengono utilizzati in gastronomia, ma esistono molte sostanze che possono fungere da emulsionanti. Le lecitine ad esempio, contenute nel tuorlo d’uovo e in altri alimenti, sono dei buoni emulsionanti, anche se spesso le emulsioni che formano non sono stabili a lungo (nell’industria alimentare le emulsioni devono essere stabili per mesi). Le proteine sono ottime emulsionanti, e molto utilizzate in gastronomia dato che sono commestibili. Srotolandosi durante la denaturazione si possono disporre all’interfaccia tra le due fasi, orientando le zone idrofobiche (che “odiano” l’acqua) verso il grasso, e le zone idrofile (che “amano” l’acqua) verso l’acqua. La maionese è stabilizzata, oltre che dalla presenza delle lecitine dell’uovo, anche dalle varie proteine presenti. Le caseine del latte, le proteine del siero, dell’albume e quelle della soia sono emulsionanti largamente utilizzati dall’industria alimentare per produrre emulsioni stabili, ad esempio salse e dessert. Anche la gelatina, la comune “colla di pesce” è un buon emulsionante. Le proteine, oltre a separare le goccioline dalla fase continua, stabilizzano l’emulsione formando un film che mantiene separate le goccioline impedendone la coalescenza Anche dei polisaccaridi come amidi o pectine possono essere usati come emulsionanti. La vinaigrette è un condimento classico per l’insalata e un esempio di emulsione temporanea. Gli ingredienti principali sono l’aceto e l’olio. Se invece dell'aceto si usa il succo di limone abbiamo la citronette. Poco prima di servire si agitano vigorosamente le due fasi, con eventualmente sale, pepe e altri aromi, in un contenitore chiuso in modo da creare una emulsione che viene usata immediatamente per condire l’insalata. Questa emulsione però non è stabile e in pochissimo tempo le due fasi si separano. Un emulsionante che viene spesso usato nella classica vinaigrette francese è la senape. Le particelle finemente suddivise di senape si depositano sulle goccioline all’interfaccia tra l’olio e l’aceto e stabilizzano, almeno temporaneamente, l’emulsione. Finché la quantità di olio è inferiore a quella dell’aceto, nella vinaigrette le goccioline d’olio si disperdono nell’aceto. Aumentando la quantità d’olio sarà quest’ultimo a diventare la fase continua e accomodare all’interno le goccioline di aceto. Una ricetta standard per questo condimento prevede da due a tre parti di olio per una di aceto. La fase continua grassa permette una buona distribuzione del condimento sulle foglie d’insalata. Se lo gradite potete sostituire l’aceto normale con quello balsamico o un altro aceto aromatico. Se sostituiamo l’aceto con il succo di limone, in proporzioni variabili, e aggiungiamo un battuto di origano, prezzemolo, aglio e altre erbe aromatiche a piacere otteniamo una emulsione spesso utilizzata nel sud d’Italia per aromatizzare il pesce: il salmoriglio. Altri cibi, come il gelato o la panna montata, sono emulsioni con l’ulteriore complicazione di un altro ingrediente: l’aria, che gonfia il prodotto finale. Le emulsioni, come chiunque abbia provato a fare la maionese in casa sa bene, si “rompono” molto facilmente. Sono strutture molto delicate e la loro stabilità può essere influenzata dal pH, dalla temperatura, dai sali disciolti, dall’agitazione e da molti altri fattori. Aumentando la temperatura si favorisce la separazione perché i grassi diventano più fluidi. Al contrario, un raffreddamento, ma non un congelamento, può stabilizzare l’emulsione. Vi sono molti modi in cui una emulsione si può destabilizzare. Ad esempio la fase dispersa può muoversi verso la superficie, come accade ad esempio con il latte appena munto e non omogeneizzato. Le goccioline di grasso “affiorano” e questo era il modo utilizzato una volta per separare la panna.  Oppure le goccioline possono unirsi tra loro e ingrandirsi pian piano, tramite un effetto di coalescenza  Tralascio di raccontarvi tutti gli altri modi in cui una emulsione si può “rovinare” Gli ingredienti di una emulsione sono quattro: acqua, olio, un emulsionante e energia (solitamente energia meccanica). Quanto olio è possibile emulsionare in una certa quantità di acqua? Una teoria semplificata assume che le goccioline di olio siano tutte grandi uguali e perfettamente sferiche. Se le sfere si impaccano nella maniera più densa possibile, dove una sfera ne tocca altre dodici, il volume totale delle sfere occupa circa il 74 per cento del volume totale. Questa è la percentuale tipica dell’olio in una maionese. Tuttavia le sferette nella realtà non sono tutte uguali e non sono rigide, ed è possibile arrivare anche a percentuali di olio vicine al 90 per cento. L’emulsione però in questo caso è estremamente instabile. Le goccioline hanno un diametro dell’ordine del micrometro (un millesimo di millimetro). Le dimensioni sono tali da diffondere bene la luce, ecco perché molte emulsioni sono opache e biancastre, anche partendo da liquidi perfettamente trasparenti. Anche la viscosità aumenta notevolmente, rispetto a quella dei liquidi puri, a causa dell’interazione e la frizione tra le varie goccioline. Questa era la teoria. per la pratica ci risentiamo fra un po' Bibliografia Showing Emulsion Properties with Common Dairy FoodsCarlos Bravo-Diaz and Elisa Gonzalez-RomeroJ. Chem. Educ., 1996, 73 (9), p 844 The chemical physics of foodJ. N. CouplandChapter 1: Emulsions Food Emulsions: Principles, Practice, and TechniquesD.J. McClementsCRC Press Dario Bressanini" },
    { "title": "Olio da spalmare", "text": "Si parlava di emulsioni. Dopo aver illustrato la teoria la volta scorsa, ora facciamo qualche esperimento. Qui sotto potete vedere, nella provetta a sinistra, olio e aceto per una vinaigrette. Se agitiamo vigorosamente la provetta per qualche secondo otteniamo una emulsione di tipo O/W (provetta in centro). Notate come la soluzione diventi immediatamente opaca a causa delle piccolissime goccioline che si sono formate. L'emulsione però non è stabile e dopo due minuti, nella provetta a destra, potete già vedere l'emulsione che si sta rompendo.  Per facilitare la formazione di una emulsione si possono usare degli emulsionanti. Negli ultimi anni la lecitina di soia è diventata un emulsionante molto comune nelle cucine di vari ristoranti. Vediamola in azione.  Qui sopra vedete due provette riempite con una miscela di aceto (50% in volume) e olio di oliva (50% in volume). Alla seconda provetta ho aggiunto due piccoli granuli di lecitina di soia che agisce da emulsionante. Chiuse le provette le ho agitate vigorosamente per qualche secondo (foto a sinistra) formando due emulsioni. Nella foto a destra potete vedere la situazione dopo cinque minuti. L'emulsione senza lecitina, instabile, si è rotta e le due fasi si stanno separando. L'emulsione con la lecitina invece è molto più stabile. Tuttavia anche le emulsioni con la lecitina sono instabili a lungo andare perché questa, a differenza di altri emulsionanti, non riesce a stabilizzare in modo efficace l'emulsione creata. Dopo una giornata anche la provetta con la lecitina mostrava una separazione parziale delle due fasi. Come spiegavo nell'articolo precedente, la lecitina non è l'unico emulsionante che si può utilizzare. L'industria alimentare ne usa molti altri, con proprietà spesso migliori. Vi illustro ad esempio come si può creare una emulsione stabile tra olio e acqua usando della gelatina. Ho preso un quarto di foglio di gelatina e l'ho sciolta, previa solita procedura di ammollo, in 200 ml di acqua. Notate che a questa concentrazione la gelatina non è in grado di gelificare, neanche in frigorifero. Ho preso 20 grammi di soluzione e vi ho aggiunto 80 grammi di olio di oliva tenuto in frigorifero per facilitare la formazione dell'emulsione. Per questi esperimenti ho usato il meno costoso olio di oliva ma se volete potete usare l'extravergine.  Ora si prende un frullatore a immersione e si affonda nel liquido  Visto che per produrre una emulsione O/W l'olio si deve ridurre in microscopiche goccioline, un frullatore a immersione è lo strumento ideale. Pochi secondi, muovendo il frullatore verticalmente...  Ed ecco l'emulsione pronta   la consistenza è semisolida, quasi come una maionese ma un poco più gelatinosa  In queste due puntate dedicate alle emulsioni non ho parlato esplicitamente della maionese (che si può preparare con il metodo che vi ho mostrato) perché credo meriti un articolo dedicato. Per ora potete sbizzarrirvi con queste simil-maionesi. Avendo a disposizione dei pomodori datterini, con il mio \"olio da spalmare\" ho preparato una bruschetta  Forse non era abbastanza \"molecolare\", ma vi assicuro che era molto buona Qui potete trovare altri suggerimenti, gastronomicamente più innovativi. Alla prossima Dario Bressanini P.S. per chi fosse interessato: giovedì 25 Novembre, a Milano, alla Rotonda della Besana, in occasione della mostra \"2050 il pianeta ha bisogno di te\", alle 18.30 terrò una conferenza dal titolo \"OGM, presente e futuro\"" },
    { "title": "Il codice dei pelati", "text": "Sarà sicuramente capitato a molti di notare sulle lattine di prodotti ortofrutticoli quali pelati, piselli e altro un codice stampigliato come questo  A volte questo codice è sul fondo della lattina mentre la data di scadenza è sulla parte superiore. Quell’insieme di lettere e numeri forniscono informazioni sul lotto di produzione. Nei prodotti che godono di un aiuto finanziario dall’Unione Europea almeno una parte del codice deve seguire un formato ben preciso. In particolare deve esserci una lettera che indica l’anno di produzione, eventualmente preceduta dalla lettera L a indicare il lotto, e seguita da un numero fra 1 e 365 che indica il giorno dell’anno in cui il prodotto è stato inscatolato o imbottigliato. La lettera che indica l’anno di produzione viene scelta ogni anno dal Ministero delle Attività Produttive. Negli ultimi anni il Ministero ha scelto queste lettere: 2010 N 2009 R 2008 A 2007 C 2006 J 2005 D Quindi la lattina di mais che ho fotografato sopra è stata prodotta il 167esimo giorno del 2009 cioè il 16 giugno. Questa lattina di pomodori invece  è stata prodotta il 23 agosto del 2010. Posso stare tranquillo: è sicuramente un mese dove i pomodori sono in piena maturazione   . Le altre lettere codificano altre informazioni, come l’ora di produzione, ma il codice non è univoco e quindi non è facilmente interpretabile. Post cortissimo questa volta A presto Dario Bressanini" },
    { "title": "Sapori d'alpeggio III: mirtilli", "text": "Come ogni estate, anche quest’anno vi mostro qualche curiosità gastronomica vista, e assaggiata, durante le mie escursioni alpine tra alpeggi e rifugi. I formaggi ovviamente, come queste ricotte   prodotte con latte di vacca e di capra a due passi dal rifugio Zamboni Zappa sotto il Monte Rosa  A proposito di ricotte: spesso vengono pubblicizzate come “dietetiche” da spot pubblicitari con modelle smilzissime. Beh, la ricotta era povera di calorie una volta, quando veniva preparata dal siero di latte avanzato dopo la produzione del formaggio ed era quindi povera di grassi. Ora invece quasi sempre si fanno con il latte intero, quando addirittura non si aggiunge della panna per renderle più cremose. Buone sì, ma dietetiche non proprio. Magie del marketing. Ma veniamo ai miei frutti alpini preferiti: i mirtilli.  Il mirtillo è una pianta spontanea, della famiglia delle Ericaceae e genere Vaccinium. Esistono centinaia di specie al mondo, ma la mia preferita è il Vaccinium myrtillus L. o mirtillo nero. È un arbusto alto 20-40 cm, fruttifica tra luglio e agosto con bacche nero-bluastre e, non essendo coltivabile, può essere gustato fresco solo in loco, da solo, con una spruzzata di zucchero e limone, con dello yogurt freddo o del gelato fiordilatte. In Italia lo si trova solo sulle Alpi e in parte degli Appennini fino a 2000 metri di altitudine circa.  I mirtilli che si possono acquistare tutto l’anno nei supermercati d’Italia solitamente provengono da coltivazioni non del mirtillo nero ma di una specie diversa, dello stesso genere, originaria del nord America. Il mirtillo gigante americano è una pianta che può superare il metro e ha delle bacche più grandi. Mentre la polpa del mirtillo nero è di colore rosso porpora intenso dovuto alle antocianine presenti, la polpa del mirtillo americano è verde chiaro. Il più gustoso? Non c’è partita! Vince  il mirtillo nero selvatico dieci a zero. Eccoli a confronto.    I mirtilli raccolti personalmente in un alpeggio o andando verso una cima hanno in più il gusto della vittoria per la meta raggiunta   Si possono però più comodamente acquistare in valle anche da alcune donne che, nella via centrale del paese, arrivano quasi ogni giorno con un cestino o addirittura una gerla pieni.   Li vendono a 6 euro al sacchettino, circa 13 euro al kg. Pensando alla fatica che si deve fare per andare a raccoglierli è un prezzo che pago volentieri. Per raccogliere i frutti credo usino questo rastrellino.  E se dopo averne mangiati a sazietà ne avete ancora, potete sempre preparare una marmellata  A presto  Dario Bressanini Aggiunta per i \"precisetti\"    leggete \"confettura\" dove ho colloquialmente scritto \"marmellata\", e \"latticino\" al posto di \"formaggio\"" },
    { "title": "Ritirata vanillina al toluene", "text": "Piccola nota di servizio sulla vanillina. In questi giorni è stato ritirato un lotto di vanillina per dolci di una nota marca. Al supermercato è sparita, lasciando solo un messaggio dove si dice che è stata ritirata per \"effettuare dei controlli\". Alcune persone mi hanno contattato via Email o su Facebook per avere spiegazioni, per cui ho pensato di rispondere una volta per tutte qui. In un articolo passato avevo spiegato come a livello molecolare la vanillina di sintesi sia identica a quella che si trova nella vaniglia. Stiamo ovviamente parlando dei composti puri, delle singole molecole. L'estratto di vaniglia contiene molte altre molecole e quindi al gusto può risultare diverso (e per alcuni migliore all'olfatto) dalla vanillina pura (che avevo pensato di acquistare qui su ebay ma ho desistito per il timore che in dogana qualcuno si insospettisse per la polvere bianca   ). E' ovviamente essenziale che la vanillina sia purificata a dovere, per eliminare dei residui indesiderati del processo produttivo. Le bustine (o le fialette) di vanillina comunemente in commercio nei supermercati (che non è quella pura usata a livello industriale su larga scala) non riportano informazioni sulla composizione o sulla purezza, ed è difficile capire quali eccipienti o altre sostanze contengano (che qualche mia amica sostiene  lascino un retrogusto indesiderato) a meno di avere a disposizione un laboratorio chimico. Controlli sugli alimenti però vengono effettuati continuamente, anche allo scopo di verificare la conformità alle norme vigenti, da parte dalle istituzioni pubbliche italiane ed europee. Venendo al dunque, sul portale europeo RASFF (Rapid Alert System for Food and Feed) che riporta tutti gli allarmi riguardanti la sicurezza alimentare diffusi ufficialmente in Europa (senza però riportare il nome delle aziende coinvolte, non disponibile al pubblico) è comparso il giorno 17 maggio un messaggio relativo a della vanillina per dessert, proveniente dalla Norvegia e distribuita in Italia, Spagna, Slovenia, Austria e Croazia, contaminata con toluene, un solvente industriale. Non viene riportato il livello di contaminazione per cui non è possibile capire quali rischi corrano i consumatori. Non ci sono altre informazioni disponibili al pubblico,  ma presumo che il ritiro dai supermercati della vanillina in questione sia da collegare a questa segnalazione. Non è dato sapere se il ritiro sia solo cautelativo, al fine di verificare l'effettiva presenza di toluene nei lotti indicati, o meno. Io non credo alle coincidenze, ma il caso vuole che mi sia appena arrivata della vaniglia (acquistata qui online)   e quindi, se siete rimasti a secco di vanillina, a breve vi farò vedere come preparare un estratto alcolico di vaniglia (non appena avrò finito di girare come una trottola per le varie presentazioni del libro \"Pane e Bugie\", che oggi è arrivato alla quarta ristampa in un mese   ) A presto  Dario Bressanini P.S. ricollegandomi al post precedente, fate una ricerca per \"anisakis\" sul portale RASFF e vedrete cosa vi salta fuori" },
    { "title": "Politeisti alimentari (secondo il Censis)", "text": "Il 19 maggio 2010 il Censis (committente Coldiretti) ha diffuso il “primo rapporto sulle abitudini alimentari degli italiani” Il rapporto sintetizza con la frase “politeismo alimentare” l’atteggiamento degli italiani odierni verso il cibo, che secondo il Censis riguarda il 14,8% delle loro spese. Niente ortodossia alimentare dunque:  \"Sono questi esempi eclatanti di un politeismo alimentare che spinge le persone a mangiare di tutto, senza tabù, generando combinazioni soggettive di alimenti e anche di luoghi ove acquistarli, neutralizzando ogni ortodossia alimentare.\" Il rapporto (una sintesi è scaricabile qui) è ricco di particolari interessanti e che a volte sorprendono (almeno me). Ad esempio il 41% degli italiani dichiara di acquistare di solito prodotti dai cosiddetti mercati del contadino o comunque direttamente dai produttori. Curiosi i risultati su chi dichiara di mangiare sempre certi alimenti Ma anche su quelli che non ne mangiano mai Parlando di frutta e verdura Dichiara poi di mangiare carne a sufficienza il 41 % circa degli intervistati, mentre oltre il 59% afferma che, a date condizioni, ne mangerebbe di più. E precisamente, “il 25% dichiara che ne mangerebbe di più in presenza di prezzi meno elevati, oltre il 12% se fosse meno nociva alla salute, e una quota simile se fosse più genuina, di qualità”.  Leggetevi la sintesi del rapporto, o il comunicato stampa, e poi ditemi che ne pensate Dario Bressanini" },
    { "title": "Colore rosso: le antocianine", "text": "Nel regno vegetale le antocianine, una famiglia di molte centinaia di molecole, sono responsabili di gran parte della colorazione rossa, rosa, blu, malva, violetto e magenta che possiamo osservare nei petali dei fiori, come la malva o le petunie, nella frutta come l’uva, i mirtilli o le fragole, e nella verdura, come nella cipolla rossa o nel cavolo rosso. Le antocianine sono solubili in acqua e sono ampiamente usate dall’industria alimentare come coloranti naturali, estratte specialmente dall’uva. Vengono usate come coloranti per bevande, caramelle, gelatine, gomme da masticare, yogurt e molti altri prodotti. Queste molecole agiscono da antiossidanti e negli ultimi anni vari studi hanno suggerito una relazione tra il contenuto di antocianine di frutta e verdura e gli effetti protettivi rispetto a molte malattie. Non è però di questo che volevo parlare. Vi illustro invece un esperimento \"colorato\" che potete fare anche con dei bambini (se volete limitandovi alle sostanze innocue. Io l'esperimento l'ho fatto con mio figlio Simone, di cui potete vedere le manine più sotto  ). Il cavolo rosso è molto ricco di antocianine che possono essere facilmente estratte e utilizzate per un esperimento. Prendete un cavolo rosso.  Per estrarre mezzo litro di liquido colorato è sufficiente usare uno spicchio da un quarto.  Usando una grattugia con i fori grossi riducete a piccoli pezzi il cavolo e metteteli in una pentola, coprite d’acqua e portate a ebollizione. Lasciate sobbollire il cavolo per dieci o quindici minuti.  Una volta raffreddato filtrate il liquido e conservatelo in una bottiglietta con il tappo. Il colore del vostro estratto dovrebbe essere rosso-porpora molto intenso.  Avete ottenuto quello che i chimici chiamano un “indicatore”, cioè una sostanza che cambia colore al variare del pH. Useremo questo liquido per indagare l’acidità o l’alcalinità  di alcune sostanze comunemente presenti in cucina o utilizzate per la pulizia della casa. Mettete un poco di estratto in vari bicchieri e diluitelo, se necessario, con tre o quattro parti di acqua in modo tale da ottenere un liquido colorato ma trasparente. Provate ora ad aggiungere del succo di limone o dell’aceto bianco: vedrete il vostro indicatore cambiare colore e diventare rosso: la vostra soluzione ha un pH compreso tra 2 e 3. Se avete dell’acido cloridrico, venduto per la pulizia della casa con il nome di acido muriatico, potete provare a raggiungere pH più bassi e ottenere un rosso un poco più intenso (ma fate molta attenzione a maneggiarlo e a non venirne in contatto). Le antocianine all’aumentare del pH cambiano colore passando dal rosso al blu. Il bicchiere dove avete diluito il succo, ad un pH tra 6 e 7, dovrebbe avere un colore dal rosa al porpora. Possiamo aumentare ulteriormente il pH aggiungendo una sostanza alcalina. Sciogliendo un cucchiaino di bicarbonato di sodio nella soluzione il colore dovrebbe virare verso il blu, raggiungendo pH 8. Aumentando ulteriormente l’alcalinità le antocianine si trasformano in molecole incolori o gialline. Tuttavia il cavolo rosso contiene anche altre sostanze, chiamate flavonoli, che allo stesso tempo si trasformano da incolori a gialle. Ecco allora che se aggiungiamo un po’ di ammoniaca il colore della soluzione diventa verde (pH attorno a 10). Se avete a disposizione una sostanza fortemente alcalina, come l’idrossido di sodio venduto in drogheria con il nome di soda caustica, si riesce ad arrivare a pH uguale o superiore a 12 ottenendo un colore giallo.  Anche in questo caso fate attenzione a maneggiare l’idrossido di sodio ed evitate il contatto con la pelle. Per evitare reazioni indesiderate abbiate l’accortezza di aggiungere ogni sostanza di cui volete conoscere il pH ad una nuova soluzione di succo di cavolo rosso, senza riutilizzarne una dove già avete aggiunto qualche cosa d’altro.  Cambiamenti di colore analoghi, ma non così spettacolari, si possono osservare anche utilizzando delle comuni bustine per preparare tisane alla fragola, al ribes o ai mirtilli, e in parte anche con il vino.   Dopo esservi divertiti ad osservare i vari colori, ricordatevi che avete ancora tre quarti di cavolo rosso nel frigorifero che sarebbe un peccato buttare. Le antocianine di cui è ricco sono antiossidanti preziosi per il vostro corpo e vari studi recenti suggeriscono che possano avere un ruolo importante nella prevenzione di molte malattie. Comunque decidiate di cucinarlo ricordatevi che una spruzzatina di un liquido acido –aceto o succo di limone ad esempio– ne accentuerà il colore rosso.  Dario Bressanini Una versione ridotta di questo articolo è apparsa su Le Scienze n. 502 di Giugno 2010 Ad uso e consumo degli studenti di chimica. Le antocianine (qualcuno usa anche il termine antociani specialmente parlando di vino) appartengono alla famiglia più estesa dei flavonoidi a sua volta un sottogruppo dei composti fenolici, una grande famiglia di molecole organiche presenti negli organismi viventi. Il nome deriva dall’unione di due parole greche: anthos (fiore) e kyanos (blu). Le antocianine sono costituite da una antocianidina legata ad un residuo zuccherino legato con un legame glucosidico. La formula generale delle antocianidine è questa  A seconda dei gruppi legati indicati nella formula con Ri si ottengono le varie antocianidine. Ne sono note almeno 23 in natura ma sono sei le più comuni: Cianidina, Delfinidina, Malvidina, Pelargonidina, Peonidina, e Petunidina. La cianidina è la più comune ed è presente ad esempio nel cavolo rosso e nelle more. I lamponi oltre alla cianidina contengono la pelargonidina, mentre le ciliegie la peonidina. L’uva le contiene tutte tranne la pelargonidina. Legandosi ad uno o più zuccheri si formano le antocianine, di cui se ne conoscono almeno cinquecento, quindi ad ogni antocianidina corrispondono molte antocianine, spesso contemporaneamente presenti in frutti e fiori. I vari colori dipendono dai vari gruppi Ri e dal pH. Solitamente a pH bassi (attorno a 1) predomina il colore rosso dovuto al catione flavilio. Aumentando il pH compaiono delle specie incolori: le pseudobasi carbinoliche. A pH 5-7 cominciano a formarsi le basi chinoniche porpora e blu. A pH superiori a 8 le antocianine vengono degradate. I valori precisi di pH dipendono, ancora una volta, dai vari sostituenti e il colore risultante dipende da tutti questi equilibri. Nell’immagine ho messo lo schema di equilibri (adattato dal Belitz) per una antocianina derivata dalla cianidina. R è il residuo zuccherino.  A livello industriale la fonte principale di antocianine, da usare come colorante alimentare, è la buccia dell’uva, un sottoprodotto dell’industria del vino. L’enocianina (così viene chiamato l’estratto) si produce sin dal 1879 in Italia dalle cultivar Lancellotta, Lambrusco, Alicante e Salamina. Bibliografia" },
    { "title": "Un parmigiano da record", "text": "A maggio sono stato a Formaggiore, una bella manifestazione organizzata da Slow Food dedicata ai formaggi tipici e d'alpeggio. Ho acquistato del Bitto  anche se non quello più costoso superstagionato   Da amante dei formaggi di capra non mi potevo certo lamentare (cliccate per ingrandire)   Qui potete vedere del Bagoss  Il formaggio più interessante però era questo parmigiano reggiano di Bianca Modenese stagionato 90 mesi.  Avete capito bene: novanta mesi. Il parmigiano venduto al supermercato solitamente è quello stagionato 24 mesi, più raramente 30 mesi. La stagionatura minima è di 12 mesi. Per quel che mi riguarda 90 mesi sono un record. Ovviamente non potevo non comprarne un pezzo  anche per potervi far vedere questo:  Vedete quel granellino bianco? sono cristalli di tirosina, tipico segno di un parmigiano molto stagionato. Durante un  periodo di stagionatura così lungo  le proteine del formaggio subiscono un processo di proteolisi: in pratica a poco a poco gli amminoacidi che le compongono vengono liberati. Per questo motivo il parmigiano è ricchissimo di glutammato e di acido glutammico che rendono gustoso questo formaggio. La proteolisi libera anche altri amminoacidi, molti dei quali hanno un sapore particolare, e la tirosina è uno di questi. Questa forma, stagionata \"solo\" 60 mesi, presenta molti più cristalli di tirosina, forse per le diverse condizioni di conservazione oppure per una diversa composizione del latte.  Un parmigiano stagionato 90 mesi è meglio di uno stagionato 60? Sinceramente no. Personalmente trovo che entrambi siano un po' troppo asciutti. Il mio ideale di stagionatura è attorno ai 40 mesi (se poi è da latte di Bianca Modenese oppure da Reggiana Rossa è ancora meglio). Oltre i 40 mesi, a mio parere, le caratteristiche organolettiche peggiorano. Ma potete sempre stupire gli amici gurmè con il vostro parmigiano da record Alla sera, cena Slow Food pugliese. Ma questa è un'altra storia Alla prossima Dario Bressanini" },
    { "title": "Neurogastronomia: il vino costoso è più buono?", "text": "Nel 2008 la rivista Journal of Wine Economics ha pubblicato uno studio statistico sull’apprezzamento del vino. 506 persone in totale hanno partecipato a 17 sessioni di degustazione con 523 vini diversi per un totale di 6175 degustazioni organizzate dal critico Robin Goldstein negli Stati Uniti. Il vino è stato presentato in doppio cieco: né la persona che lo serviva né il degustatore conoscevano l’identità del vino, il suo prezzo o altre caratteristiche oltre al colore. Ogni partecipante all’esperimento doveva dare un voto, da uno a quattro, al vino assaggiato. Il prezzo delle bottiglie variava da 1.65$ a 150$ mentre i volontari partecipanti all’esperimento andavano dai 21 agli 88 anni e rappresentavano una varietà di classi sociali. Il 12% dei partecipanti poteva, in qualche modo, considerarsi più “esperto”, ad esempio perché aveva seguito un corso di sommelier oppure lavorava nell’industria del vino. I vini degustati erano vari: rossi, bianchi, rosé e bollicine, da uve e nazioni diverse. I voti delle degustazioni alla cieca sono state sottoposte all’analisi statistica di ricercatori dell’Università di Stoccolma e di Yale cercando di mettere in relazione il prezzo della bottiglia con il gradimento ottenuto. I risultati sono piuttosto sorprendenti. I ricercatori hanno trovato una leggera correlazione negativa tra il prezzo e il gradimento. In altre parole all’aumentare del prezzo del vino questo è leggermente meno apprezzato. (Più precisamente gli studiosi hanno trovato una buona correlazione tra il logaritmo del prezzo e l’apprezzamento, come potete leggere direttamente nell’articolo). Se tuttavia si tiene conto solamente del giudizio del 12% di esperti la correlazione non è più negativa, anche se il piccolo campione statistico non permette di stabilire se la correlazione sia positiva, cioè se effettivamente un vino più costoso venga apprezzato di più da quegli esperti. Gli effetti non sono grandi, ma non sono trascurabili: I risultati numerici di questo esperimento non sono da prendere alla lettera, ed è probabile che effettuato in paesi diversi questo esperimento possa dare risultati diversi. E’ curioso comunque osservare che il livello di prezzo per cui esperti e non esperti concordano è circa di 25$. Al di sotto di questo prezzo gli esperti apprezzano meno dei non esperti, e la situazione è ribaltata al di sopra di questa soglia. Temendo che i risultati potessero essere stati influenzati dai vini alle due estremità della scala di prezzo, i ricercatori hanno ripetuto l’analisi escludendo le bottiglie sotto i 6$ e sopra i 15$. I risultati sono stati confermati. Anzi, la correlazione in questo caso è ancora più robusta. Secondo i ricercatori quindi il giudizio degli esperti è diverso da quello dei non esperti e suggerisce che per questi ultimi usare i giudizi dei primi per acquistare vino può non essere la strategia migliore. Che succede se gli assaggiatori conoscono il prezzo del vino? Il giudizio può esserne influenzato? E’ quanto hanno cercato di stabilire i ricercatori californiani Plassmann, O’Doherty, Shiv e Rangel (un grazie a Daniela Ovadia per aver segnalato lo studio tempo fa). A venti persone è stato somministrato del vino mentre erano monitorati da una macchina per la risonanza magnetica funzionale del cervello chiedendo di valutarlo. In pratica potevano osservare in tempo reale quali zone del cervello venivano irrorate e attivate. I soggetti sono stati selezionati tra persone che apprezzano il vino rosso e, almeno occasionalmente, lo bevono. Ai soggetti è stato fatto credere che avrebbero assaggiato cinque diversi Cabernet Sauvignon. L’unica informazione fornita era il prezzo del vino. In realtà i vini erano soltanto tre, ma due di questi sono stati somministrati due volte, segnalando dei prezzi diversi. Un vino venduto a 90$ la bottiglia è stato presentato la metà delle volte con il suo vero prezzo, l’altra metà con il prezzo di 10$. Allo stesso modo un vino da 5$ la bottiglia è stato anche presentato come se costasse 45$. Il risultato dell’esperimento è stato che i soggetti dichiaravano di apprezzare di più il vino quando veniva segnalato un prezzo più alto, anche se il vino era lo stesso. Dopo otto settimane l’esperimento è stato ripetuto ma senza fornire alcuna indicazione di prezzo e i soggetti non hanno riscontrato, correttamente, differenze tra i vini. Che il prezzo di un bene possa alterare il suo apprezzamento, modificando le aspettative, era una cosa già riscontrata in altri esperimenti. La cosa interessante di questo studio è che per la prima volta sono state anche misurate le attività cerebrali. Non sono apparse attività cerebrali diverse nella zona preposta all’interpretazione degli stimoli primari del gusto come la dolcezza: quella zona del cervello non era “ingannata” dal prezzo e il gusto veniva percepito nella stessa maniera. Ad un livello cognitivo più alto invece, nella corteccia orbifrontale, dove vengono codificate le esperienze di piacere derivanti dall’odore, dal sapore e persino dell’ascolto musicale, ad un prezzo più alto corrispondeva una irrorazione sanguigna più elevata. Pare quindi che l’aumento di piacere derivante dal consumo di prodotti costosi, almeno in campo gastronomico, sia un effetto reale e più complesso di quanto si credesse sino ad ora. Una delle assunzioni tipiche dei manuali di economia è che la propensione all’acquisto di un bene dipenda solo dalle caratteristiche intrinseche dell’oggetto che si vuole acquistare, e che la curva della domanda diminuisca all’aumentare del prezzo. A quanto pare questa assunzione non è sempre valida (e chi si occupa di marketing questo lo sa benissimo   ) I ricercatori concludono Non mi stupisce che il giudizio delle persone, specialmente in campo enogastronomico, venga influenzato da molti fattori che contribuiscono a creare una aspettativa positiva sulle proprietà del prodotto. Poiché siamo stati abituati all’equazione “qualità superiore = prezzo superiore” questa implicazione viene a volte sfruttata dai venditori leggendola da destra verso sinistra. Quello che però ritengo molto affascinante è il fatto che gli esperimenti di Ranger mostrano che effettivamente il vino più costoso è più buono: il cervello effettivamente risponde segnalando una sensazione piacevole maggiore. Solo che questo non dipende dalla qualità intrinseca del vino ma dall’elaborazione successiva del nostro cervello. Troppo spesso in campo enogastronomico si crede di poter valutare la qualità oggettiva di un cibo o di una bevanda semplicemente assaggiando (non in cieco). In questo modo però non è facile separare le caratteristiche intrinseche da tutti gli altri segnali che arrivano al nostro cervello. A questo punto non posso non mostrarvi questo mitico spezzone di “Straziami ma di baci saziami” di Dino Risi con Nino Manfredi  La prossima volta che avete ospiti a cena, accennate casualmente al fatto che il vino che si apprestano a bere è una bottiglia riserva molto costosa (in realtà comprata al supermercato a 5 euro): lo apprezzeranno davvero molto di più Dario Bressanini p.s. Già che ci siete potete leggere qualche altro articolo dal Journal of Wine Economics. Ve ne segnalo uno sul prezzo del vino in rapporto alle sue caratteristiche oggettive, uno sull’affidabilità dei giudici ai concorsi vinicoli e uno sulla concordanza dei risultati tra diversi concorsi. Ma anche i lavori presentati ad un convegno sull'economia del vino, tenuto ad Adelaide (Australia).  C'e' anche uno studio effettuato all'Università di Padova dove si confrontano, mediante assaggi alla cieca di 14 vini diversi, i voti dati da studenti di enologia con quelli di studenti di altri corsi non vinicoli. I ricercatori non trovano differenze di apprezzamento tra i due gruppi, e neppure una correlazione tra i voti assegnati e il prezzo dei vino, o il punteggio di Wine Spectator. Bibliografia " },
    { "title": "Bevande d'infanzia", "text": "Tutti abbiamo dei sapori o degli odori che ci ricordano l’infanzia. Cibi o bevande che fanno scattare qualche cosa nel cervello e richiamare alla mente ricordi sepolti. La scorsa settimana uno di questi ricordi è riaffiorato. Quando ero piccolo al sabato pomeriggio andavo all’oratorio, dopo il catechismo. Con qualche centinaio di lire si comperavano dei dolcetti e bevande. Non ero un tipo da caramelle e ancora oggi non ci vado matto. Mi piacevano invece le liquirizie di legno e i sacchettini di carta con dentro la farina di castagne, da aspirare con l’apposita cannuccia. Roba da farsi venire la silicosi da castagne   . Dopo poche aspirate la cannuccia immancabilmente si toppava, e quindi si apriva il pacchettino e si trangugiava la farina rimasta in un solo colpo, rischiando l’ostruzione delle vie aeree. Per riumidificare la gola dopo una tal prova il bar dell’oratorio aveva le tipiche bevande da oratorio, o almeno del mio oratorio. Le cochecole varie (la lettera k ancora non era parte del mio alfabeto. La mia maestra Paccotti mi aveva insegnato che le lettere dell’alfabeto italiano erano ventuno, e la cappa non era tra queste) esistevano già, ma all’oratorio non si vedevano molto. Forse non erano distribuite, non lo so. Fu solo più tardi che si cominciarono a vedere le bottigliette della Coca Cola. Le lattine non sapevamo cosa fossero. Che cosa si beveva? La gazzosa soprattutto. Con la cannuccia. Anni dopo le multinazionali bevandiere[*] l’avrebbero ridiffusa in Italia con altri nomi: sprite, Zup, ma per me rimaneva sempre gazzosa sotto mentite spoglie (e rimasi stupito quando un amico mi fece notare che il primo simbolo era un 7, non una zeta, e quindi si doveva leggere sevenup. “Che nome stupido per una gazzosa” pensai. Io e il marketing siamo sempre stati ortogonali). Che altro si beveva? La spuma nera, perbacco. Prima che si diffondessero le cochecole, in Italia c’erano già delle bevande buscianti nerastre: il chinotto e la spuma (mod. 1938). A dire il vero a non tutti i bambini piaceva la spuma: con il suo retrogusto un po’ amarognolo aveva un che di sofisticato. Non era “facile”. Come il ginger, che a differenza della spuma non mi piaceva per nulla, e poi era di un rosso talmente innaturale da risultare sospetto ai miei occhi. Bottigliette, come vi ho detto. La bottiglia da un litro la prendevo solo quando, ma ero già ragazzino e andavo alle scuole medie, d’estate andavo a giocare a tennis con un amico al dopolavoro dell’Enel. Il campo costava pochissimo e non erano in molti a sapere che nel cuore di Saronno, la mia città, c’era un campo tranquillo e quasi sempre libero. E al bar vendevano la spuma nera. Esisteva anche la varietà “bianca”, ma la mia preferita era la nera. Una spuma che non fosse nera non esisteva proprio! Tra le bevande da oratorio c’era anche la cedrata (rigorosamente Tassoni), che anche lei in quanto a intensità di colore, con quel giallo quasi fluorescente, non aveva nulla da invidiare al ginger. E poi le solite aranciate e limonate (si chiamavano ancora in italiano e non avevano il soda appiccicato a mo’ di coda). Tutto questo stream of consciousness mi è esploso nel cervello la scorsa settimana quando, nel far le ultime spese per le vacanze ho rivisto le bottigliette (non vi ho ancora detto che vi sto scrivendo da Costa rei, una località della Sardegna sud orientale, con una fetecchiosa connessione internet. “Naviga a 7 mega!”, millanta la pubblicità. Maddechè aho!? L’Italia non è un paese per Internet. Vi ho già detto che io e il marketing non andiamo d’accordo?). Insomma, ho rivisto le bottigliette. Almeno alcune. E non ho potuto esimermi dal comprarle. Ho ritrovato la mia amata gazzosa, e la mia spuma nera (a dire il vero quest’ultima la compro spesso ancora oggi, ma le bottigliette retrò erano decenni che non le vedevo). Eccole qui, fotografate di fretta su un set improvvisato: lo skateboard di mio figlio. Chissà cosa avrebbe detto la mia cara maestra Paccotti all’idea che nel duemila la lingua italiana avrebbe avuto più di ventun lettere.  E dopo tanto tempo ho finalmente risolto (almeno credo) l’enigma del colore della cedrata. Un’occhiata all’etichetta svela che il colore è dovuto all’estratto di cartamo, o zafferanone.  E io che da bambino pensavo che fosse dovuto al cedro. Come per il chinotto, paradossalmente una bevanda dal nome cedrata può non aver neppure visto il cedro, neanche con il binocolo. E voi? Quale bevanda vi ricorda l’infanzia? A presto  Dario Bressanini [*] sì lo so, bevandiere non esiste." },
    { "title": "Vino-alcol=?", "text": "Parlando di bevande, nel piccolo market del mio campeggio in Sardegna, mentre cercavo del pecorino semistagionato, mi sono imbattuto in un prodotto che non avevo mai visto. Un vino in lattina a ridotto contenuto di alcol etilico: lo 0.5%. Non ho grossi problemi ideologici contro le lattine (anche se mi pare siano considerate un sacrilegio nel mondo del vino, dove l'ìmmagine conta moltissimo). Per ora comunque il buon vino lo trovo solo nelle bottiglie di vetro. A dire il vero questo vino, che vedete qui a fianco, non è il primo ad essere venduto in lattina (remember Giacobazzi is my wine?). Però le mie esperienze passate con la birra senza alcol, fatte per puro dovere di sperimentazione scientifica   , non mi avevano lasciato molto entusiasta, per dirla con un eufemismo. Insomma, ho comprato la lattina, sempre per dovere scientifico, ma un po' perplesso. C'erano anche le versioni \"rosso\" e  \"rosato\" ma anche il masochismo da sperimentazione scientifica ha un limite   . Mi sono limitato al bianco. Non sono neanche sicuro che si possa tecnicamente chiamare \"vino\" (magari qualche esperto può confermare o smentire): guardando l'etichetta, il vino è un ingrediente. L'alcol viene tolto con un procedimento chiamato Spinning Cone Column descritto qui in breve.  Se vi state chiedendo che cosa sono tutti quegli additivi, ecco qua: E202 (Sorbato di potassio) e E211 (Benzoato di sodio) sono conservanti. Probabilmente il contenuto di alcol quasi nullo richiede dei conservanti addizionali per la conservazione del prodotto. L'E330 è acido citrico ed ha una funzione antiossidante. l'E442 è un fosfatide di ammonio, usato come emulsionante e stabilizzante della miscela. L'additivo che mi stupisce di più è la presenza della saccarina (E954) come dolcificante. Forse è stata aggiunta per ridurre ulteriormente le calorie (evitando zucchero oltre che alcol), visto che il nome del prodotto richiama quello di varie bevande gassate senza calorie. E' difficile però sostenere, come fa l'azienda produttrice, che il prodotto sia totalmente naturale. Non che io abbia una qualche preferenza a priori per il \"naturale\", come sapete bene. A parte che il vino è comunque un prodotto dell'uomo ed è tutto fuorché \"naturale\", vi ho mostrato questa etichetta per illustrare come questo termine sia ormai abusato dal marketing, e poiché non esiste una definizione legale che stabilisca quando è utilizzabile e quando no, ognuno fa un po' quello che gli pare. Il sapore? Beh, diciamo che non lo comprerò una seconda volta A presto Dario Bressanini" },
    { "title": "Legalità OGM for dummies", "text": "“Non si tratta di OGM sì o OGM no. Qui si tratta di legalità”. Così ha tuonato Carlo Petrini su Repubblica del 3 agosto, a proposito dei campi di mais OGM in Friuli. Non posso che concordare. Le leggi vanno rispettate. Ma di quali leggi stiamo parlando? Forse è il caso di fare un ripassino. Prima però volevo chiarire che il campo di mais in questione, lungi dall’essere “tossico” (Petrini lo accomuna molto scorrettamente alla fuoriuscita di petrolio nel Lambro) è addirittura più sano di un campo convenzionale. Il MON810 infatti, il mais Bt in questione, contiene un gene preso dal Bacillus thuringiensis che produce una tossina, innocua per i mammiferi ma letale per alcuni insetti, in particolare la piralide. Questo batterio è utilizzato da decenni in agricoltura biologica. Questo mais non ha quindi bisogno di essere spruzzato con insetticidi contro la piralide. E infatti è ormai accettato nella letteratura scientifica che il mais Bt (dal nome del batterio) permette una riduzione dell’uso di insetticidi. Una riduzione che non è solo una possibilità teorica: è stata verificata sul campo più e più volte in varie parti del mondo, sia in campi sperimentali che in campi a coltivazione commerciale. Per inciso, questo mais viene seminato da molti anni in Spagna, su circa 80.000 ettari e ha permesso un aumento del reddito degli agricoltori che lo hanno seminato. Insomma, chiunque abbia a cuore l’ambiente dovrebbe gioire per l’uso di colture con un impatto ambientale minore, non avversarle. In più, questo mais, non venendo attaccato dalla piralide, contiene meno fumonisine del mais convenzionale o di quello biologico. Le fumonisine (ne avevamo già parlato tempo fa) sono sostanze molto tossiche: possono, in casi estremi, causare la spina bifida in un neonato se assunte da una donna in gravidanza. Se fosse disponibile della farina di mais Bt non ci penserei due volte, anche per questioni di sicurezza, ad utilizzarla per farci della sana polenta uncia, o polenta e luganiga, di quelle che indubbiamente piacciono anche a Carlo Petrini. Ma torniamo alla legalità. Sgombriamo subito il campo da un equivoco: per ora non è possibile nella UE, per uno stato o per una regione, dichiararsi completamente OGM-free, vietare cioè qualsiasi tipo di coltivazione transgenica. Non si può. È contro le leggi. Quali? Quelle europee! Nell’Unione Europea vige il principio di coesistenza: l’agricoltura transgenica, quella convenzionale e quella biologica devono poter coesistere, e non è possibile (violerebbe i principi di libertà economica e di scelta degli agricoltori) dichiarare illegale, in modo generalizzato, una tipologia di coltivazione. Come ha ricordato la Consulta  con la sentenza n. 116 del 2006, non è più discutibile il principio comunitario, ormai recepito nell’ordinamento nazionale, “costituito dalla facoltà di impiego di OGM in agricoltura, purché autorizzati”. Nel 2003 il Land dell’Austria Superiore ha notificato alla UE un progetto di legge per dichiararsi completamente OGM-free e la Commissione Europea ha bocciato il progetto in quanto contrastava con la direttiva comunitaria di armonizzazione degli OGM nell'Unione Europea, nella fattispecie la direttiva 2001/18/CE, che prevede una valutazione caso per caso. L’Austria è ricorsa in appello ma ha perso. Insomma, l’OGM-free generalizzato è illegittimo. A oggi tutte le dichiarazioni di regioni e comuni italiani di essere OGM-free sono totalmente prive di valore giuridico. Fumo negli occhi. Esiste una sola curiosa eccezione in Europa, ma ne parleremo un’altra volta. Punto secondo: le autorizzazioni alla coltivazione e all’immissione sul mercato di OGM competono esclusivamente alle istituzioni europee, previo parere dell’EFSA, l’Autorità Europea per la Sicurezza Alimentare. Non agli stati nazionali. Il mais in questione, con un centinaio di varietà diverse iscritte al registro europeo delle sementi, è stato regolarmente autorizzato, e quindi è considerato sicuro sia per l’ambiente che per la salute umana, e la sua autorizzazione è valida in ogni paese dell’Unione. Ma se uno non vuole coltivarlo? È possibile, per un paese membro, vietare temporaneamente la coltivazione di uno specifico OGM già autorizzato appellandosi alla cosiddetta “clausola di salvaguardia”, prevista dalla legislazione europea. Tuttavia non è sufficiente richiamare genericamente il “principio di precauzione” ma si devono fornire nuove prove scientifiche di rischi, documentate, per la salute umana o per l’ambiente che possano giustificare l’introduzione di un divieto per uno specifico OGM. Prove che il Ministero dell’Agricoltura non ha mai fornito. L’Italia infatti non ha fatto ricorso, a differenza di altri stati europei, alla clausola di salvaguardia. Né per il mais né per la patata Amflora. Francia e Germania hanno chiesto l’applicazione della clausola di salvaguardia, adducendo motivazioni che, ad un successivo esame, sono risultate scientificamente prive di fondamento, anche se il divieto in quei paesi è rimasto, per motivi squisitamente politici. L’Italia non ha invece chiesto l’applicazione della clausola, e ora è tardi per piangere sul latte versato. Come afferma la sentenza del Consiglio di Stato del 18 Gennaio 2010 La normativa europea, una volta approvato un OGM a livello comunitario, esclude che si possa vietare, su base locale, in base a considerazioni che non siano di tipo scientifico relative alla salute umana e all’ambiente. Ecco perché il Consiglio di Stato ha dato torto al Ministero dell’Agricoltura, che per negare l’autorizzazione alla coltivazione del mais MON810 si è appellato alla mancanza di norme sulla coesistenza, un aspetto cioè di tipo economico: Il decreto ministeriale contro cui si battono gli agricoltori “disobbedienti” che hanno seminato il mais OGM, e che viene ricordato da Petrini nel suo pezzo su Repubblica, è composto da un unico articolo che recita “La richiesta di messa in coltura di ibridi di mais geneticamente modificati, contenente l’evento MON810, formulata dall’Azienda Dalla Libera Silvano con nota del 14/08/2006 è respinta”. Un decreto ad personam (o meglio contra personam) che non soddisfa nessuna delle condizioni previste dalla normativa europea per impedire la coltivazione di un OGM già autorizzato in sede europea. Fa invece riferimento, per negare l’autorizzazione, ad aspetti di coesistenza, che come già ricordato nella sentenza del consiglio di stato, non costituiscono un motivo valido per vietare l’autorizzazione. In più il decreto non è stato inoltrato alla Commissione Europea, forse per evitare una bocciatura immediata, e una figuraccia, visto che è palesemente in contrasto con la normativa europea. Ora il ginepraio legale è questo: il decreto “ad personam” ha negato l’autorizzazione all’azienda di Silvano Dalla Libera, che ha deciso di continuare la sua battaglia sul piano legale nelle aule dei tribunali, convinto che le leggi europee prevalgano sui decreti ministeriali italiani. Giorgio Fidenato invece, forte della sentenza del Consiglio di Stato e del fatto che l’Italia non ha fatto ricorso alla clausola di salvaguardia, ritiene in suo diritto seminare un mais già regolarmente approvato nell’Unione Europea anche in assenza della autorizzazione ministeriale, e quindi ha deciso di compiere una azione di “disobbedienza civile” convinto che l’Europa gli darà ragione. La Commissione Europea ha presentato recentemente una nuova proposta di regolamentazione degli OGM, ma per ora le regole sono queste. (un grazie a Luca Simonetti per aver chiarito nei commenti la cornice giuridica) Tra l’altro, il polline, come tutte le cellule sessuali, è vitale solo per poco tempo. L’esperienza mostra che bastano 50-100 metri di distanza perché l’impollinazione dei campi vicini rimanga sotto il fatidico 0,9% (ammesso nel caso peggiore che i due campi fioriscano nello stesso periodo), per cui nessun danno economico verrebbe causato agli agricoltori. Anche l’agricoltura biologica ha una soglia ammessa dello 0,9% di materiale OGM. Evitiamo quindi di parlare di api e vento che trasportano polline a chilometri e chilometri di distanza. In più, pare che il mais in questione sia fiorito da tempo, per cui il suggerimento di Petrini di distruggere il campo è completamente privo di senso. Forse c’è il timore che, lasciandolo intatto, si possa dimostrare una volte per tutte che la coesistenza in Italia è possibile? E’ questo che teme la coalizione anti-OGM? Che crolli il loro castello di carta? Che altri maiscoltori possano seguire l’esempio, magari consorziandosi tra vicini di campo e creare così dei macro-campi OGM rispettando tutte le misure di coesistenza? E’ per questo che si usano dei toni sempre più sbracati e accesi? Una cosa è certa: chi parla di legalità dovrebbe, quanto meno, conoscere le leggi. Quelle dell’Europa di cui, volenti o nolenti, facciamo parte e siamo tenuti a rispettare, anche se non piacciono. E’ triste constatare che a parole sono tutti europeisti e paladini della legalità, salvo poi scoprire a posteriori (sia che si tratti di frittura di pesciolini, di età pensionabile per le donne o di OGM) che le regole che ci sono (e che sono decise a Bruxelles spesso nella totale assenza di rappresentanti italiani) non piacciono. Troppo comodo così. Dario Bressanini" },
    { "title": "La lime-o-nata ipocalorica", "text": "È estate, e quando fa caldo la voglia di bere una bevanda fresca e gassata mi assale. Non voglio eccedere con lo zucchero però. Una lattina di bevanda gassata zuccherata contiene mediamente tra i 30 e i 40 grammi di zuccheri. Un grammo di zuccheri fornisce 4 chilocalorie (kcal), che sia saccarosio, fruttosio, glucosio, zucchero grezzo, nel miele o altro non fa grossa differenza. Sto cercando di perdere peso e ingerire troppi zuccheri non aiuta di certo. Ecco quindi la mia alternativa ipocalorica: la Lime-o-nata, come la chiama mio figlio. Ingredienti: Per prima cosa bisogna spremere due lime (in italiano due limette). Per far questo uso una caccavella che ho comprato in Messico, dove è molto usata dai venditori di strada per preparare succhi e macedonie.  Si usava anche in Italia prima della diffusione degli spremiagrumi elettrici. Il lime si taglia a metà e si pone nell’attrezzo in questa posizione (esiste anche una caccavella più grande per i limoni e una ancora più grande per le arance).  Si spreme e si raccoglie il succo.  Non è così efficiente come uno spremiagrumi elettrico, o quello classico manuale, ma è molto più divertente da usare Ora viene la parte più difficile. Bevete un sorso d’acqua dalla bottiglia per fare spazio al succo di lime. Adesso dovete versare il succo nella bottiglia, rimettere il tappo e riporre in frigorifero. C’è un problema però: non appena verserete il succo di lime nell’acqua gassata, si formeranno immediatamente innumerevoli bolle sui residui di polpa formando un piccolo geyser con conseguente disastro in cucina (avete presente il classico esperimento delle Mentos nella Pepsi cola?). Tecnicamente si dice che la polpa di lime fornisce dei “centri di nucleazione” per le bollicine. In pratica forniscono un “appiglio” alle piccole bolle che riescono così a ingrandirsi e a staccarsi. Dovete quindi essere velocissimi nel versare il succo e richiudere la bottiglia. Più è calda l’acqua e più velocemente si formeranno le bolle, quindi è preferibile usare acqua tenuta in frigorifero. Io faccio questa operazione così  Con una mano tengo la bottiglia, con l’altra verso il liquido e subito dopo metto il tappo. Notate dalla foto che nella mano destra tengo anche il tappo, pronto per chiudere la bottiglia. Da studente, nei laboratori di chimica all’università, ho imparato ad aprire con la mano destra una bottiglietta di reagente, tenere il tappo con le dita mentre versavo il contenuto nel bicchiere tenuto dalla mano sinistra, e richiudere la bottiglietta sempre solo con la mano destra. Non è necessario fare così, ma è divertente Se non ci riuscite da soli potete sempre procurarvi un aiutante.  Di solito preparo un po’ di bottigliette di Lime-o-nata da tenere in frigorifero quando la sete chiama. Non preparo una bottiglia grande per due motivi: una volta aperta si sgasa più facilmente (ha a che fare con la legge di Henry, ve ne parlo un’altra volta), e poi, dovendo aggiungere più succo di lime, non sono abbastanza veloce per chiudere la bottiglia. Potete provare con il limone, ma per me è un po’ troppo aspra (ecco perché nella limonata classica si mette anche lo zucchero) Buona bevuta a tutti Dario Bressanini" },
    { "title": "Il matrimonio tra pesci e acidi", "text": "C’è chi ama l’odore del pesce e chi non lo sopporta. Appena pescato tuttavia il pesce ha un aroma piuttosto tenue, quasi erbaceo. L’odore intenso che il pesce, soprattutto di mare, comincia ad assumere dopo la cattura deriva da una molecola chiamata trimetilammina, un composto organico contenente azoto. Questa molecola è altamente volatile, ed è per questo che l’odore di pesce è spesso molto percepibile. Con il passare del tempo i batteri presenti sulla pelle e sulle squame iniziano a degradare le cellule e a produrre trimetilammina in gran quantità. Lavate sempre bene con acqua corrente il pesce prima di cucinarlo per togliere il più possibile le ammine. Un detto popolare sostiene che non si debba lavare il pesce di mare con l’acqua dolce perché “toglierebbe il sapore” ma è privo di fondamento. Le ammine, poco solubili in acqua, in presenza di acidi acquistano una carica elettrica positiva e diventano facilmente solubili. Perdendo volatilità non possono più librarsi nell’aria e raggiungere i sensori del nostro naso. Un modo classico di cucinare alcuni pesci è di cuocerli brevemente in un liquido acquoso aromatico chiamato in francese court bouillon. Una caratteristica importante del court bouillon è la presenza di un componente acido. Che sia vino, aceto, succo di limone o altro dipende dalla tradizione culinaria di un paese, ma la presenza di un acido ha una precisa motivazione chimica e organolettica. Il pomodoro, tipico ingrediente di molte ricette italiane di pesce, con la sua acidità svolge la stessa funzione. L’acido riduce l’odore delle ammine che potrebbero mascherare il sapore delicato del pesce. L’abitudine di spruzzare del limone sul pesce, una volta servito, non serve a “sgrassarlo” come a volte si sente dire. Può invece essere forse nata in tempi quando la refrigerazione e la conservazione del pesce fresco era problematica. Un’abbondante spruzzata di limone riusciva a coprire odori non proprio gradevoli derivanti da una produzione eccessiva di ammine, se erano passati troppi giorni dalla pesca. Se la carne del pesce viene lasciata a contatto con un acido sufficientemente a lungo, questo può addirittura denaturare le proteine delle fibre muscolari e “cuocere” il pesce anche senza calore. Questo procedimento è alla base di un famoso piatto peruviano, il ceviche, ma ormai popolare in molti altri paesi dell’America latina. Dei piccoli pezzi di pesce, gamberetti, o frutti di mare crudi vengono lasciati marinare nel succo di lime o di limone per un certo tempo, insieme a peperoncino fresco, cipolla ed erbe aromatiche. Gli acidi cuociono le fibre trasformando la carne semigelatinosa in una massa molto più solida, analogamente a quanto accadrebbe per effetto del calore ma mantenendo il sapore crudo. Anche in Italia possiamo trovare delle ricette che sfruttano lo stesso processo, ad esempio le alici crude marinate nel limone. Attenzione però: il pesce sembra cotto ma in mancanza del calore i microrganismi e i parassiti eventualmente presenti non vengono eliminati. Rischi sanitari analoghi si corrono consumando pesce crudo, come nel sushi e nel sashimi, piatti giapponesi ormai popolari anche in Italia. Gli acidi giocano un ruolo fondamentale anche in alcune ricette dove i pesci vengono fritti. È il caso ad esempio delle sarde in saòr, del pesce in carpione, o dello scapece. In queste ricette i pesci, una volta fritti, vengono posti in un liquido variamente aromatizzato e contenente verdure diverse, ma sempre in presenza di aceto. L’acidità in questo caso serve per conservare gli alimenti perché gli acidi rallentano o bloccano la proliferazione batterica e il piatto può essere conservato per diversi giorni. Questo metodo di conservazione è addirittura descritto nel de re coquinaria, un testo classico della letteratura gastronomica latina: “per conservare i pesci fritti, non appena sono stati fritti e tolti dalla padella, si coprano con l’aceto caldo” Questo articolo è apparso su Le Scienze n. 501 Dario Bressanini" },
    { "title": "Amflora, la patata per la carta", "text": "Non tutte le patate coltivate sono utilizzate come cibo. Anzi, negli ultimi anni nei paesi occidentali la patata ha perso molta importanza come alimento. Questo però non significa che se ne coltivino di meno. In Europa solamente una patata coltivata su quattro viene utilizzata per l’alimentazione umana. La metà viene usata nell’alimentazione animale e un quarto dall’industria per produrre alcool e amido. La patata infatti, con il suo alto contenuto di amido, è anche un prezioso materiale di partenza per l’industria della carta, in cosmetica, nell’industria tessile e in tanti altri settori industriali. L’amido della patata è costituito da due componenti: l’amilosio (circa 20%) e l’amilopectina (circa 80%). Entrambi sono polimeri di glucosio ma hanno proprietà differenti. L’amilosio gelifica mentre l’amilopectina è un addensante. Per molte applicazioni industriali è solo l’amilopectina ad essere di interesse. Separare le due componenti però è un processo costoso ed economicamente non conveniente. Industrialmente si procede modificando l’amido per ridurre la sua tendenza a gelificare. Le classiche tecniche di incrocio e selezione non sono riuscite e produrre una patata senza amilosio. Gli scienziati della BASF hanno avuto l’idea di usare l’ingegneria genetica per produrre una patata il cui amido fosse prodotto solamente di amilopectina. Per far questo non hanno, come per la maggior parte degli OGM in commercio, inserito un gene apposito preso da qualche altro organismo. Hanno invece disattivato il gene (si dice che lo hanno “silenziato”) che produce un enzima responsabile per la sintesi dell’amilosio, ottenendo una patata completamente senza amilosio: Amflora. Questa patata, che ovviamente non verrebbe coltivata insieme a quelle convenzionali e non arriverebbe mai sulle nostre tavole (anche se vi confesso che mi piacerebbe provare le sue proprietà culinarie, vista l'assenza di amilosio   ), è stata sottoposta a vari test e prove in campo aperto (nella Repubblica Ceca, in Olanda e in Svezia) che hanno riscontrato l’assenza di rischi per l’uomo, gli animali o l’ambiente. La BASF ha chiesto l’autorizzazione alla coltivazione nell’Unione Europea nel 2003. Nel 2005 l’EFSA, l’ente preposto a dare una opinione sulle richieste di coltivazione di organismi geneticamente modificati, ha fornito una opinione positiva, secondo la quale la patata Amflora è tanto sicura quanto una patata convenzionale. I suoi effetti sull’ambiente sono identici a quelli di una patata convenzionale. La Commissione Europea, come fa per ogni altro OGM che è stata chiamata ad autorizzare, tira la faccenda per le lunghe e poi, non raggiungendo una maggioranza qualificata, non decide e rimanda l’approvazione chiedendo un supplemento di indagine all’EFSA. In particolare il Commissario Dimas preferisce dare ascolto agli argomenti scientificamente deboli di varie associazioni ambientaliste piuttosto che all’autorità scientifica dell’EFSA. Nonostante la patata Amflora non sia destinata al consumo alimentare, gli oppositori agli OGM non hanno intenzione di lasciarla approvare senza combattere. Sanno benissimo che una volta approvato un nuovo OGM la porta sarebbe aperta anche ad altri e l’unica strategia possibile per loro è continuare ad opporsi opponendo argomenti scientificamente traballanti ma che fanno presa su politici e opinione pubblica (continuando ad esempio a immaginare ipotetici rischi, mai dimostrati, sull’ambiente e sulla salute e trascurando sistematicamente i benefici). La BASF per questo motivo nel 2008 ha deciso di portare il caso davanti alla Corte Europea. Nel 2009 l’EFSA effettua un supplemento di indagine riguardante i possibili effetti del marker della resistenza ad un antibiotico usato nella creazione di Amflora, la kanamicina, e riconcede il disco verde non riscontrando possibili problemi reali. Nel 2009 in Europa ci sono state 285 prove in campo aperto di patate transgeniche (non solo Amflora) principalmente in Germania (73), Olanda (61) e Gran Bretagna (41). Solamente in Italia la poca lungimiranza di molti politici nostrani impedisce la ricerca vietando le prove in campo aperto, con il plauso di associazioni che si autodefiniscono ambientaliste ma impediscono la ricerca che potrebbe andare a vantaggio dell’ambiente. In Germania ad esempio il Ministro dell’Agricoltura Ilse Aigner, che ha vietato il mais ogm di Monsanto, nel 2009 ha permesso la coltivazione sperimentale della patata Amflora. Sono tedeschi, mica stupidi. I politici tedeschi si oppongono agli ogm USA ma non ci pensano minimamente a privarsi di questa tecnologia per sviluppare i propri (BASF è una azienda tedesca). È solo in Italia che i ministri dell’agricoltura (di destra, di sinistra e leghisti) si oppongono insensatamente alle sperimentazioni in campo aperto, contro l’interesse degli agricoltori che potrebbero beneficiarne, dell’ambiente e della ricerca pubblica italiana. È mia opinione che la politica in campi come questo debba prendere decisioni che siano science based, basate sulla scienza, e questa ha ribadito più volte il disco verde per la patata Amflora. Intendiamoci, è assolutamente lecito per la politica decidere altrimenti e non tener conto dell’opinione dei propri organismi scientifici come l’EFSA. Tuttavia se ne deve assumere la responsabilità e dichiararlo apertamente. Invece i politici continuano ad usare la pseudoscienza per giustificare decisioni che hanno sicuramente motivazioni economiche, sociali, psicologiche, ideologiche e quant’altro, ma che di scientifico non hanno nulla. Basta dirlo. Mentre si attendeva la ripresa delle approvazioni di OGM in Europa, la scienza ha cercato di saltare a piè pari la miopia della politica e con una tecnica biotecnologia chiamata Tilling ( “Targeting Induced Local Lesions in Genomes”) gli scienziati del Fraunhofer Institute for Molecular Biology and Applied Ecology sono riusciti a modificare il genoma della patata, con delle mutazioni mirate, per silenziare il gene responsabile della produzione dell’amilosio. Il risultato è una patata che, esattamente come Amflora, possiede solo amilopectina. Il genoma è stato modificato, ma non utilizzando tecniche di DNA ricombinante e quindi, legalmente (ma solo legalmente), non è un OGM. Le prime 100 tonnellate di questa patata sono state coltivate e lavorate nell’autunno del 2009 da Emsland Stärke, il più grande produttore tedesco di amido di patate. Ed ecco che il 2 marzo finalmente la Commissione Europea approva la coltivazione della patata Amflora. Amflora verrà coltivata già nel 2010: il materiale da distribuire agli agricoltori verrà prodotto in Svezia, mentre in Germania e nella Repubblica Ceca, e forse anche in Olanda, verrà messo in coltura. Dario Bressanini Addendum: già da anni, tra le decine di OGM legalmente autorizzati in Europa come mangimi animali, si usano colture contenenti gli stessi geni che donano la resistenza ad alcuni antibiotici usati per Amflora. Leggendo i commenti sulla stampa sembra che questo fatto sia ignoto ai vari commentatori." },
    { "title": "Miscele frigorifere", "text": "Il ghiaccio per secoli è stato un prodotto ricercato e costoso. D’inverno, nei paesi dove questo era possibile, la neve veniva raccolta e immagazzinata in pozzi scavati nel terreno o in caverne naturali. Coperta con foglie, paglia, piume o altro materiale isolante si conservava per molti mesi. Gli antichi romani mescolavano la neve con succhi di frutta per ottenere delle preparazioni rinfrescanti antenate dei moderni sorbetti. Ma fu solo con la scoperta che alcuni sali, come il nitrato di potassio, o salnitro, disciolti in acqua ne provocano l’abbassamento della temperatura che iniziarono gli studi per produrre il freddo, e il ghiaccio, per via chimica. Questa scoperta pare risalga alla prima metà del XVI secolo e venne descritta per la prima volta nel 1550 da Blasius Villafranca, un medico spagnolo che operava a Roma. In un suo trattato sostiene di essere stato il primo a descrivere pubblicamente questo effetto. Ancora oggi si usa il medesimo principio nelle confezioni di “freddo istantaneo” per uso sportivo o medico, dove dell’acqua in un sacchetto di plastica viene mescolata con un sale, solitamente il nitrato di ammonio, per abbassare la temperatura e lenire una contusione. Esperimento Ho preso una confezione di “ghiaccio istantaneo” acquistata al supermercato.  L’ho aperta e ho prelevato la sostanza contenuta, facendo attenzione a non spargerla e a non venire in contatto perché potenzialmente tossica e pericolosa. Normalmente il sacchetto di nitrato di ammonio non viene aperto: una pressione sul sacchetto rompe un contenitore posto all'interno contenente acqua che quindi si mescola alla sostanza.Ho preso un bicchiere con dell’acqua a 16 °C.  Ho aggiunto qualche cucchiaino del composto, mescolato, ed ecco che la temperatura nel giro di pochi secondi è scesa a -6.5 °C  Mio figlio Simone, che mi ha aiutato nell'esperimento, era molto sorpreso Miscele frigorifere Intorno al 1600 si scoprì che mescolando dei sali direttamente al ghiaccio si potevano ottenere delle cosiddette “miscele frigorifere” raggiungendo temperature molto inferiori a quella del ghiaccio di partenza. La prima descrizione di questo fenomeno la possiamo trovare nel libro “De Fama et Siti” pubblicato nel 1607 da un altro medico: Latinus Tancredus, professore a Napoli. Descrive nel libro che un bicchiere d’acqua, immerso in una miscela di ghiaccio e salnitro, si trasformava rapidamente in ghiaccio. Nel 1626 Santorio Santorio, nei commentari all’opera di Avicenna, narra di essere stato in grado di congelare del vino usando una miscela di ghiaccio e sale comune, invece che salnitro. Dall’Italia questa scoperta si diffuse  rapidamente agli altri paesi europei e si cominciò ad utilizzarla per produrre versioni primitive, ma già molto apprezzate, di granite e sorbetti. L’acqua pura si trasforma in ghiaccio a 0 °C. Se invece nell’acqua è presente una sostanza disciolta, il punto di congelamento viene abbassato, e l’acqua si trasforma in ghiaccio solo a temperature inferiori. Il fenomeno è noto come “abbassamento crioscopico”. La spiegazione grossolana risiede nel fatto che la sostanza disciolta (il soluto) interferisce con la formazione del reticolo cristallino del ghiaccio e quindi, a meno di abbassare ulteriormente la temperatura, la fase più stabile è quella liquida. Qui potete vedere una bella animazione con la possibilità di variare la temperatura. L’entità dell’abbassamento crioscopico dipende dal numero di molecole o ioni disciolti in acqua. Ad esempio se sciogliamo 58 grammi di sale da cucina in un litro di acqua, questo comincerà a trasformarsi in ghiaccio solo a -3.72 °C. Supponiamo di avere del ghiaccio a 0 °C e di aggiungere del sale. Il ghiaccio tenderà a liquefarsi per dissolvere il sale. Per potersi sciogliere però il ghiaccio ha bisogno di assorbire calore, ed ecco quindi che la temperatura cala. In altre parole l’energia necessaria per trasformare il ghiaccio in acqua viene prelevata dalla  miscela stessa che quindi diminuisce la propria temperatura È un principio che vediamo utilizzato ogni volta che viene sparso del comune cloruro di sodio (oppure cloruro di calcio) sulle strade d’inverno per liberarle dal ghiaccio. Contrariamente a quanto possa sembrare, spargere del sale sul ghiaccio per formare una salamoia ne abbassa la temperatura. Con del normale sale da cucina si può arrivare fino a -21,1 °C mescolando una parte di sale con circa tre parti di ghiaccio tritato finemente (più precisamente, il 23% in peso di sale e il 77% di ghiaccio). Qui sotto potete vedere la temperatura raggiunta (-18.4 °C) mescolando un poco di neve con del sale fino.  Il comportamento di una soluzione di acqua e sale, al variare della temperatura e della composizione, viene riassunto in un grafico che gli scienziati chiamano diagramma di fase. Ne mostro qui una versione semplificata ad uso e consumo degli studenti che capitano da queste parti. Tempo fa, parlando della granita, ne avevano incontrato uno analogo per la miscela acqua e zucchero. Per ogni possibile valore di composizione (asse orizzontale) e di temperatura (asse verticale) possiamo leggere nel diagramma come si comporta la miscela. Al di sotto dei -21.1 °C il sistema è completamente solido, ed è una miscela di sale e ghiaccio.  Nel triangolo arancione a sinistra delimitato dalla linea AE abbiamo del ghiaccio mescolato alla salamoia (soluzione di acqua e sale). Questo è ciò che si ottiene mescolando un po’ di sale (meno del 23.3%) al ghiaccio puro (punto A). Nella zona verde il sale è completamente disciolto. Potete osservare che al punto E (chiamato punto eutettico, con il 23.3% di sale) la miscela è ancora liquida nonostante i -21.1 °C.  Nella zona gialla non vi è abbastanza acqua per sciogliere tutto il sale che quindi rimane parzialmente indisciolto. Incontreremo ancora questo diagramma in futuro, quando prepareremo i cristalli di sale. Utilizzando una particolare forma di cloruro di calcio si può addirittura arrivare a -55 °C. Una gelatiera vintage Per preparare gelati e sorbetti, prima dell’invenzione delle moderne macchine, si preparava una miscela frigorifera mescolando in un mastello di legno una parte di sale da cucina con otto parti di ghiaccio tritato. All'interno veniva posto un contenitore con gli ingredienti per preparare il gelato e questi venivano tenuti in costante movimento per inglobare aria nel gelato mentre si formavano i cristalli di ghiaccio.  Se preparate dei cocktail sappiate che anche mescolando ghiaccio e alcool si abbassa la temperatura per cui più li mescolate più si raffreddano. Ora, se dovete raffreddare velocemente qualche lattina avendo a disposizione un po’ di ghiaccio e del sale da cucina, sapete come fare Dario Bressanini Letture consigliate The ice book: a history of everything connected with ice, with recipes. Thomas Masters (1844). Grazie a Google books! Equilibri in soluzione acqua-sale. Proprietà delle soluzioni" },
    { "title": "Il Senatore Cappelli e gli altri grani di Nazareno Strampelli", "text": "Forse a qualcuno di voi sarà capitato di trovare, in un cesto gastronomico natalizio da gourmet, dei pacchi di pasta prodotta con un grano duro dal nome curioso: Senatore Cappelli. Sappiate che avete tra le mani la testimonianza del lavoro di uno dei più grandi genetisti agrari che il nostro paese abbia mai avuto, Nazareno Strampelli, e che purtroppo ancora in pochi, in Italia e nel mondo, conoscono. Nato il 29 maggio 1866 a Crispiero, frazione del comune di Castelraimondo, in provincia di Macerata, e laureatosi in agraria a Pisa, cominciò agli inizi del ‘900, senza conoscere le scoperte di Mendel, a studiare il frumento con l’obiettivo di migliorarne sia la qualità sia la produttività. Strampelli si concentrò soprattutto sul miglioramento genetico del grano tenero attraverso incroci (“ibridismo”) con semi provenienti da ogni parte del mondo, contrariamente all’opinione dei suoi oppositori, come Francesco Todaro, che sostenevano il “selezionismo” suggerendo invece una lenta selezione dei frumenti autoctoni scegliendo di volta in volta le piante migliori per le caratteristiche desiderate. Todaro considerava l’apparizione degli ibridi una “moda” destinata a passare. La storia gli avrebbe dato torto. Sin dalla metà del XIX secolo il grano Rieti Originario, coltivato da tempo immemorabile nel capoluogo sabino, era molto apprezzato in tutta Italia, tanto che nel 1879 veniva venduto a 50 lire il quintale contro le 24-32 lire degli altri grani. Tutti in Italia lo volevano seminare. Scriveva il Comizio agrario di Cremona: Era talmente desiderato che la produzione non riusciva a soddisfare tutte le richieste, e molte erano le frodi in commercio, con altri grani meno pregiati spacciati per Rieti. Il Rieti ha il grosso pregio di resistere ad una malattia, la ruggine, ma ha il difetto di essere soggetto all’”allettamento”, cioè al ripiegamento fino a terra della pianta a seguito di vento o pioggia. Strampelli, che nel 1903 vinse la “Cattedra ambulante di agricoltura” a Rieti, era molto incuriosito dalle qualità del Rieti: Scriveva al ministro dell’agricoltura In uno scritto del 1932 Strampelli spiega che il metodo “selezionista” in voga all’epoca fosse inutile su grani, come il Rieti,  le cui caratteristiche genetiche forgiate dall’ambiente e dal clima erano rimaste immutate per secoli. Volendo inserire delle nuove caratteristiche era necessario “prenderle” da altre varietà (Strampelli sarebbe sicuramente stato entusiasta delle moderne tecniche biotecnologiche che permettono di inserire geni provenienti da varietà e specie diverse per donare le caratteristiche volute). Ecco allora che Strampelli inizia a raccogliere grani dai quattro angoli del globo -ne collezionò più di 250- per cercare di inserire delle nuove caratteristiche nel Rieti tramite incroci. Strampelli aveva già effettuato degli incroci, per fecondazione artificiale, a Camerino, come descrive lui stesso: Il Noè era una selezione francese di un grano russo. Uno dei primi grandi successi di Strampelli fu il grano Ardito, ottenuto incrociando il Rieti Originario, che resisteva alla ruggine nera, con il Wilhelmina Tarwe, varietà olandese ad alta produttività, e successivamente incrociando il risultato con l’Akakomugi, un frumento giapponese di scarsa importanza agronomica ma caratterizzato dalla taglia bassa e maturazione precoce. A sua volta il Wilhelmina era un incrocio tra una varietà locale olandese (Zeeuwse Witte) e una inglese (Squarehead). L’Ardito maturava 15-20 giorni prima del Rieti, era alto 80-100 cm, resisteva al freddo e alla ruggine, ed era molto produttivo. Fu grazie all’Ardito e agli altri grani di Strampelli che il regime fascista, in quella che venne chiamata retoricamente “la battaglia del grano”, riuscì ad aumentare la produzione italiana di frumento dai 44 milioni di quintali prodotti in Italia nel 1922 agli 80 milioni di quintali del 1933, senza quasi aumentare la superficie coltivata. Solamente grazie agli sviluppo della biologia molecolare è stato possibile identificare i geni responsabili delle caratteristiche introdotte da Strampelli in quasi tutti i suoi grani a partire dall’Ardito. Il primo gene (chiamato Rht8) è responsabile della taglia ridotta del fusto delle piante di grano, caratteristica che le aiuta a non piegarsi sino a terra per effetto del vento. Il secondo gene (Pdp-D1), ingannando in qualche modo l’orologio “interno” della pianta, le permette di venire a maturazione prima, rendendola insensibile al fotoperiodo (alterando cioè la capacità della pianta di reagire alle variazioni di luminosità dovute al susseguirsi dei mesi). Questi due geni erano presenti nell’Akakomugi e grazie a Strampelli si diffusero in quasi tutti i grani d’Italia e in molti altri d’Europa e del mondo. Strampelli effettuò e descrisse l’incrocio di più di ottocento frumenti, molti dei quali utilizzando il “Rieti originario” come “padre” o “madre”. Una conseguenza inaspettata dell’introduzione dei grani di Strampelli fu la riduzione del rischio, per i contadini, di contrarre la malaria. In precedenza nelle zone paludose ancora infestate dalla malaria il grano giungeva a maturazione nel picco di diffusione delle zanzare malariche. Potendo anticipare la mietitura i contadini migliorarono anche le loro condizioni sanitarie schivando le zanzare. Nel 1907 il deputato del Regno Raffaele Cappelli, permise a Strampelli di effettuare delle semine sperimentali su dei campi di sua proprietà vicino a Foggia, essendo lui stesso interessato all’agricoltura. Come già aveva fatto per il grano tenero, Strampelli selezionò e incrociò sia grani duri autoctoni del sud d’Italia e delle isole sia provenienti da altri paesi del mediterraneo. Nel 1915 selezionò una varietà autunnale con buone qualità di adattabilità e adatta alla pastificazione, ottenuto della varietà locale tunisina Jeanh Rhetifah. È il grano che nel 1923 verrà rilasciato omaggiando con il nome Raffaele Cappelli, nel frattempo divenuto senatore. Strampelli rilascia altre varietà di grano duro come il Milazzo e il Tripolino, ma è il Senatore Cappelli che diventa un successo tra gli agricoltori italiani, nonostante fosse alto e suscettibile all’allettamento. Era infatti molto più produttivo dei grani duri utilizzati in precedenza. Le rese passarono dalle 0,9 tonnellate per ettaro del 1920 a 1,2 della fine degli anni ’30. Il Senatore Cappelli sostituì molti grani duri autoctoni sino a raggiungere, nei decenni successivi, un’estensione pari al 60 per cento della superfice italiana coltivata a grano duro. La stessa sorte era toccata a molte varietà di frumento tenero spazzate via dall’arrivo dei semi di Strampelli, che presto coprirono più dell’80% della produzione italiana. Per questo motivo sino all’inizio della “battaglia del grano”, nel 1925, i frumenti ad alta resa (per l’epoca) di Strampelli in alcune zone d’Italia furono visti con molto sospetto se non con aperta ostilità perché contrastavano con l’uso tradizionale dei grani locali. Scrive Gian Tommaso Scarascia Mugnozza: Strampelli, che arrivò a Rieti con l’obiettivo di migliorare quel grano, ne decretò l’oblio, proprio grazie al successo dei suoi incroci. Scrive Roberto Lorenzetti nel suo volume “La scienza del grano”: Negli anni ’60 a loro volta le varietà di Strampelli furono sostituite da altre più produttive ottenute però, quasi sempre, da mutazioni o da incroci a partire dalle varietà del genetista di Castelraimondo, primo fra tutti il famoso grano Creso ottenuto irradiando con radiazioni nucleari il Cappelli di cui abbiamo parlato tempo fa. Strampelli non si arricchì mai con i suoi frumenti, scegliendo di non richiedere royalties per lo sfruttamento commerciale dei semi da lui distribuiti. Purtroppo è ancora scarsamente conosciuto, sia in Italia che all’estero, perché malauguratamente la prolificità nell’ottenere nuovi incroci andò invece di pari passo con la scarsità di pubblicazioni scientifiche che il genetista decise di scrivere, quasi che tutto il tempo a sua disposizione dovesse essere impiegato nel lavoro nei campi e in laboratorio e non allo scrittoio. I grani erano le sue “pubblicazioni”. La conseguenza però fu che nel giro di pochi decenni dalla sua morte avvenuta nel 1942, complice forse anche il suo coinvolgimento con il partito fascista, a cui si iscrisse nel 1925 (venne nominato senatore nel 1929), l’Italia e il mondo si dimenticarono di Strampelli. Strampelli fu senza dubbio un precursore dell’agronomo Norman Borlaug, l’artefice della rivoluzione verde e premio Nobel per la pace nel 1970, ignaro dell’operato dell’italiano. Come ci ricorda Sergio Salvi, nel suo libro “viaggio nella Genetica di Nazareno Strampelli”, una lapide all’esterno della casa di Strampelli a Crispiero reca la scritta “dove cresceva una spiga di grano ne fece crescere due”. È curioso che il grano Cappelli, ora diventato un simbolo della “pasta da gourmet”, fosse una volta il comune grano della pasta di tutti i giorni, e che venga da alcuni considerato “autoctono” quando in realtà è una varietà tunisina. Per non parlare degli altri grani di Strampelli che tutto sono fuorché “autoctoni”. Scorre sangue (pardon, DNA) straniero nei grani d’Italia  ;-) La tradizione è solo una innovazione riuscita, e a quasi un secolo dalla sua creazione è ironico che ora sia proprio il Senatore Cappelli ad essere considerato “tradizionale” e si cerchi di ridiffonderlo dopo che varietà più produttive, anche se non sempre di migliore qualità, lo hanno sostituito quasi totalmente. Nonostante il grande successo del Cappelli, Strampelli non gli attribuì mai troppa importanza. È possibile che per il genetista quel grano tunisino, non ancora “ibridato” con altre varietà, fosse solo il primo passo per ottenere dei frumenti duri di qualità ancora migliore e con proprietà desiderate, ad esempio la taglia bassa, esattamente come aveva fatto per il frumento tenero. Fu solo con l’uso delle mutazioni indotte dalle radiazioni che la taglia bassa venne introdotta nei “nipoti” del senatore Cappelli che quindi lo sostituirono nei campi italiani. La prossima volta che gustate una pasta Senatore Cappelli ricordatevi di Strampelli, lo scienziato che con la genetica ha migliorato una coltura tradizionale italiana. Dario Bressanini Bibliografia" },
    { "title": "Saluti gastronomici dalla Val d'Orcia", "text": "A Pasqua ero in Val d'Orcia e dintorni.  Ho pasteggiato con i Pici conditi in tutti i modi, incluso un ragù di questo signore qui  Buon vino (tra Montalcino e Montepulciano)  Paesaggi suggestivi (ma non riesco proprio a considerarli \"naturali\", con la loro rigorosa geometria e cura certosina). Mi sono saziato di pecorino di Pienza e, da amante della carne (ma con moderazione) non potevo rinunciare ad una fiorentina come si deve, con carne da bovini di razza Chianina  Sulla via del ritorno tappa a San Gimignano. Di solito diffido delle \"trappole gastronomiche per turisti\" ubicate in località famose. Il gelato che ho gustato in Piazza della Cisterna però era ottimo: \"zabaione al vin Santo\" e \"ricotta e mirtilli\". Per i più avventurosi ci sono anche accostamenti più arditi come \"rosmarino e lampone\" e \"crema allo zafferano e pinoli\" :-) . Da provare assolutamente.  Niente scienza per questa volta. Ne approfitto per alcune comunicazioni di servizio: 1) ho creato un gruppo di facebook per chi volesse seguire su quel social network gli articoli di \"Scienza in Cucina\". Le domande però preferirei le faceste qui sul Blog. 2) il 15 Aprile uscirà in libreria il mio libro \"Pane e Bugie\" (ChiareLettere, 13,60 euro). Non è un libro di \"cucina scientifica\" (giuro, prima o poi lo scrivo   ) E' un libro che raccoglie alcuni articoli di \"politica e comunicazione alimentare\" del Blog (come il Km 0, o la \"trilogia dello zucchero\") e altri scritti appositamente, (sui prodotti biologici, sulla comunicazione al pubblico delle ricerche scientifiche, sulla biodiversità e altro). A qualcuno piacerà. Qualcun altro si incacchierà 3) visto che in passato sono stato \"redarguito\"   perché non avevo pubblicizzato a dovere alcuni incontri pubblici, per chi è interessato ecco (maggiori dettagli quando li avrò): A presto  (probabilmente lunedì, con un post sincronizzato tra me e Sigrid/Cavoletto di Bruxelles) Dario Bressanini" },
    { "title": "Agar, una gelatina che viene dal Giappone", "text": "Da 350 anni nelle cucine giapponesi si usa un ingrediente tradizionale che solo di recente ha iniziato timidamente a diffondersi anche da noi, anche se per ora quasi esclusivamente nelle cucine vegetariane e in quelle di qualche Chef di “cucina molecolare”. Sto parlando dell’agar (da alcuni anche chiamato agar agar), un gelificante di origine vegetale. Potete trovare l’agar, in polvere, nei negozi specializzati in prodotti “naturali”, oltre che in quelli che vendono cibi orientali. L’agar viene estratto da vari tipi di alghe rosse (Phylum Rhodophyta). I due tipi principali di alghe utilizzate per la produzione dell’agar sono la Gracilaria e la Gelidium. Queste alghe sono molto diffuse nel mondo. Grandi produttori di agar sono la Spagna, il Cile e il Giappone. L’origine In giapponese è noto come kanten, che significa “clima freddo”, riferendosi al metodo tradizionale di produzione. Una leggenda narra che nell’inverno del 1658 un locandiere, Minoya Tarazaemon, preparò ai suoi ospiti per cena una tradizionale gelatina a base di alghe. La gelatina non consumata venne gettata fuori dalla locanda dove il freddo della notte la congelò. Il sole della mattina sciolse e seccò la gelatina, lasciando solo un residuo bianco. Bollito e successivamente raffreddato questo produsse una gelatina di migliore qualità e più limpida. Minoya Tarazaemon aveva scoperto come produrre l’agar per congelamento e successiva essiccazione. Ampiamente usato in Giappone, Cina, Corea e nel resto dell’estremo oriente, l’agar venne introdotto in Europa solo nel 1859 da Payen, che lo presentò all’Accademia delle Scienze di Parigi. Curiosamente in Europa, prima ancora che per scopi alimentari, venne utilizzato come terreno di coltura batterica da Robert Koch nei suoi studi sulla tubercolosi, su suggerimento della moglie Angelina. L’agar è insolubile a freddo ma si scioglie, mescolato adeguatamente, in acqua portata all’ebollizione. Se successivamente viene lasciato raffreddare le sue molecole pian piano si legano fra loro per formare un reticolo che intrappola l’acqua e le altre molecole presenti formando un gel, una sorta di gelatina, quando la temperatura ha raggiunto i 30-40 °C. A differenza del gel formato dall’amido, questo è termoreversibile: si riscioglie se scaldato e si riforma per raffreddamento. L’agar gelifica a concentrazioni molto basse, a partire dallo 0.2%. Le concentrazioni tipiche a cui viene utilizzato sono tra lo 0.5% e il 2% rispetto all’acqua. A differenza della comune gelatina di colla di pesce, di natura proteica, il gel di agar resiste alle alte temperature, sciogliendosi solo attorno agli 85-90 °C. Questo permette delle applicazioni culinarie interessanti. È possibile preparare dei ravioli con un ripieno solido di agar e una sostanza aromatica, ad esempio del nero di seppia, che si liquefa durante la cottura. Oppure cubi di gel variamente aromatizzati possono essere serviti in un brodo caldo mantenendo la loro consistenza. Viene anche molto utilizzato dai vegetariani al posto della gelatina animale. A differenza della pectina utilizzata per produrre confetture e marmellate, l’agar non ha bisogno della presenza di zucchero per gelificare, e quindi può essere utilizzato per preparare confetture o composte a ridotto contenuto di zucchero. L’agar non ha sapore e non interferisce con il gusto degli alimenti che si desidera gelificare. In più il sistema digerente umano riesce ad assorbirlo solo in piccola parte (meno del 10%) per cui ha un contributo nutrizionale trascurabile. A tutti gli effetti possiamo considerarlo analogo alle fibre vegetali. Poiché l’agar, a differenza della comune gelatina, non si scioglie alla temperatura corporea, presenta al palato una consistenza diversa. In più è meno elastico e più fragile. Altre applicazioni gastronomiche dell'agar le potrete trovare sul blog di Sigrid Verbert alias Cavoletto di Bruxelles. Normalmente si aggiunge all’acqua mescolando vigorosamente per facilitare la dispersione. Dovendo gelificare un liquido acido è preferibile aggiungerlo solo dopo aver portato l’acqua all’ebollizione, mentre si sta raffreddando, per minimizzare i rischi di rottura del reticolo gelificante (i chimici parlano di idrolisi). La necessità di far bollire l’agar in acqua ne limita le applicazioni a quegli alimenti che non vengono alterati facilmente dalle alte temperature. Se si desidera gelificare un liquido senza portarlo a temperature elevate è opportuno sciogliere l’agar in poca acqua all’ebollizione, e aggiungere la soluzione al liquido da gelificare scaldato a circa 40 °C. Analogamente, è meglio aggiungere componenti aromatiche volatili solo quando il liquido è prossimo alla gelificazione, attorno ai 40 °C Visto che il gel è termoreversibile, se si è messo troppo poco agar per la consistenza che si voleva ottenere è possibile risciogliere il gel e aggiungerne altro. Poiché l’agar non è costituito da proteine, è possibile utilizzarlo in quei casi dove la normale gelatina non è impiegabile, ad esempio nelle preparazioni con ananas o altra frutta che contiene enzimi che disgregano le proteine (enzimi proteolitici) Il fenomeno per cui la temperatura di fusione del gel è diversa dalla temperatura di solidificazione è chiamato isteresi. Le temperature di solidificazione (tra 30 °C e 40 °C) e quelle di fusione (tra 80 °C e 90 °C) dipendono sia dal tipo di alga da cui l’agar è stato estratto che dalla concentrazione a cui viene utilizzato. Il processo tradizionale di produzione sfrutta invece un fenomeno chiamato sineresi. Durante il congelamento i cristalli di ghiaccio che si formano costringono le molecole del polimero a raggrupparsi in fibre. Quando il ghiaccio si scioglie l’acqua se ne va lasciando una struttura spugnosa costituita dalle fibre di polimero. Questo metodo viene ancora utilizzato ma è stato in larga parte soppiantato da un metodo più efficiente in cui l’acqua viene eliminata esercitando una pressione controllata sulla gelatina grezza. In commercio l’agar si trova normalmente in polvere, ma vi è anche un mercato di nicchia per l’agar cosiddetto “naturale”. Così viene chiamato l’agar venduto a strisce (Ito-Kanten) o a quadretti (Kaku-Kanten) ottenuto dalle alghe Gelidium e prodotto con metodi artigianali ancora secondo il metodo scoperto da Tarazaemon. Sebbene abbia una capacità gelificante e una purezza inferiore insieme ad una qualità altalenante alcuni consumatori lo preferiscono per via del metodo di preparazione tradizionale. L’agar è un polisaccaride, un polimero formato da unità più semplici. L’amido è il polisaccaride più conosciuto, costituito da unità di glucosio legate tra loro. L’agar invece è formato principalmente da unità di D-galattosio (è quindi un poligalattoside). Il galattosio è uno dei due componenti del lattosio, lo zucchero presente anche nel latte. Più precisamente l’unità fondamentale è l’agarobiosio, formato da D-galattosio e 3,6-anidro-L-galattosio (β-D-galattopiranosio (1-4) legato a 3,6-anidro-α-L-galattopiranosio). L’agarobiosio forma due tipi di polimeri: l’agarosio e l’agaropectina che contribuiscono, in percentuali diverse, a formare l’agar. È l’agarosio la molecola responsabile della gelificazione. Questa avviene attraverso la formazione di legami a idrogeno tra le molecole di agarosio. Questo rende reversibile la trasformazione, a differenza di quanto avviene invece per altri gel di polisaccaridi come l’amido o la pectina. Questa trasformazione può essere ripetuta indefinitamente a meno di avere in soluzione sostanze o condizioni che possano idrolizzare o ossidare l’agarosio, ad esempio pH molto acido (&lt; 2.5). Anche il riscaldamento prolungato a pH inferiori a 5.5 può comportare la riduzione della capacità gelificante come pure la presenza massiccia di acido tannico presente in alcuni vegetali (la mela ad esempio). L’agar è un additivo alimentare, con codice E406. La linea di prodotti Texturas, di cui si è tanto parlato ultimamente, lo comprende ma potete più comodamente acquistarlo anche nei negozi di prodotti biologici. Il comitato congiunto FAO/WHO sugli additivi alimentari nella suo rapporto, tenendo conto degli studi tossicologici, non ha ritenuto di dover fissare dei limiti alla DGA, la Dose Giornaliera Ammissibile (ADI = Accettable Daily Intake) ritenendo sicuro il suo uso. Buona gelificazione a tutti. Dario Bressanini Bibliografia Production, properties and uses of agar. in FAO technical paper 288" },
    { "title": "Bio nutre di più?", "text": "Gli alimenti biologici sono più nutrienti? Che cosa dice la scienza? Perché vi sono ricerche che dicono cose opposte tra loro? Questo è solo uno dei temi che ho cercato di affrontare nel libro \"Pane e Bugie\" che esce oggi in libreria. Ve ne offro un capitolo in anteprima (e a chi interessa, oggi, giovedì 15, sono in videochat, alle 16.15, al Corriere della Sera, dove potrete porre domande, e sull'inserto Sette potete trovare un altro estratto dal libro dove parlo di banane). Per rispondere a questa domanda sono state effettuate centinaia di ricerche. Abbiamo già detto come spesso studi diversi abbiano portato a conclusioni diverse, generando confusione fra i consumatori. Alcune rassegne non sistematiche sono state pubblicate di recente allo scopo di indagare meglio la faccenda. Purtroppo questo è uno dei casi in cui la selezione degli articoli può dare risultati differenti. Alcune rassegne concludevano che gli alimenti biologici hanno un contenuto superiore di alcuni nutrienti, altre invece non riscontravano differenze significative. Per cercare di dirimere la questione, la Food Standard Agency (Fsa), l’agenzia britannica per la sicurezza alimentare, ha commissionato una rassegna sistematica sull’argomento a un istituto scientifico, la Nutrition and Public Health Intervention Research Unit della prestigiosa London School of Hygiene &amp; Tropical Medicine. Lo scopo della ricerca era vagliare la letteratura sull’argomento e confrontare la composizione di alimenti prodotti in modo convenzionale o biologico, fornendo un rapporto aggiornato, oggettivo e indipendente. La rassegna è stata completata nel luglio 2009 e ha generato un terremoto nel mondo dell’agricoltura biologica. È stata pubblicata sulla rivista «American Journal of Clinical Nutrition» ma è disponibile gratuitamente sul web. La Fsa ha anche commissionato una seconda ricerca sui presunti effetti benefici sulla salute derivanti dal consumo di cibi biologici. Ne parleremo più avanti. Nessuno aveva mai effettuato prima una rassegna sistematica sull’argomento. A questo proposito, gli autori osservano che «un approccio sistematico offre chiari vantaggi in termini di riduzione degli errori, perché ad esempio l’inclusione o l’esclusione degli studi può essere influenzata dalle idee preconcette dei ricercatori». Lo studio era dedicato agli aspetti nutrizionali, quindi ha esplicitamente escluso tutte quelle ricerche volte a indagare l’effetto sull’ambiente dell’agricoltura biologica, o a rilevare tracce di pesticidi e fungicidi su frutta e verdura. Qualcuno, sulla stampa e sul web, ha criticato il fatto che questi articoli fossero stati esclusi a priori. Si tratta di un’osservazione priva di senso: le rassegne sistematiche, come ho spiegato, si focalizzano su un aspetto e cercano di trarre delle conclusioni, e non è certo possibile mescolare fattori diversi come gli aspetti nutrizionali, quelli ambientali e quelli sui residui di pesticidi, di cui abbiamo già parlato. Gli scienziati incaricati dalla Fsa hanno cercato su tre grandi database di pubblicazioni scientifiche tutti gli articoli pubblicati dal 1958 al febbraio 2008 che confrontavano le sostanze nutrienti nei cibi biologici e convenzionali. I testi potevano essere scritti in qualsiasi lingua, ma il riassunto (abstract) doveva essere in inglese. L’inglese è ormai la lingua internazionale per le pubblicazioni scientifiche. Esistono ancora riviste specializzate in lingue diverse, ma sempre più spesso anche quelle che escono in paesi non di madrelingua inglese, come Russia, Italia o Germania, vengono scritte in inglese per poter avere una diffusione più ampia. Utilizzando parole chiave come organic agriculture, comparison, nutrients e così via, la ricerca nei database ha individuato 52.417 citazioni di possibile interesse. Come sa benissimo chiunque abbia provato a fare una ricerca su Google, i possibili documenti candidati devono poi essere esaminati uno ad uno per verificare che siano realmente pertinenti. Questo controllo ha selezionato 292 possibili pubblicazioni rilevanti per lo studio. Può sembrare una riduzione notevole, ma poiché lo scopo di una rassegna sistematica è quello di dare la miglior opinione possibile su un certo argomento, è necessario escludere a priori le pubblicazioni che non soddisfino i requisiti minimi di qualità. In questo caso si è deciso di scartare qualsiasi pubblicazione non sottoposta a peer review, ossia comunicazioni a congressi, rapporti, tesi di laurea e altre fonti con un grado di affidabilità basso. I ricercatori poi hanno escluso i lavori non direttamente rilevanti (ad esempio quelli che si focalizzavano sul contenuto di elementi contaminanti come piombo e mercurio). Gli articoli meritevoli di essere inclusi nella rassegna sono risultati 162, di cui 30 scritti in un linguaggio diverso dall’inglese; 120 articoli selezionati sono stati pubblicati dopo il 2000. Il numero di articoli presi in considerazione non è molto elevato, e questo probabilmente la dice lunga sulla qualità globale dei lavori pubblicati in questo campo: 44 di essi sono stati esclusi perché erano stati pubblicati senza il processo di revisione dei pari (insomma, non valgono nulla, e mi chiedo quante volte magari siano stati citati sui giornali). Ogni articolo è stato passato al setaccio da due ricercatori per estrarne i risultati e costruire un database globale. Su un totale di cento alimenti e 455 tra nutrienti e altre sostanze analizzate, solamente per 23 sostanze si sono trovati dati sufficienti per un’elaborazione statistica. A questo punto gli autori della rassegna hanno fatto una cosa molto interessante: hanno attribuito un livello di qualità a ogni testo. Se l’articolo soddisfaceva una serie di requisiti era considerato di buona qualità. Una delle richieste era ad esempio la presenza di una descrizione precisa delle varietà agricole indagate: non quindi «pomodori», ma «pomodori San Marzano». Questo è di fondamentale importanza se si vogliono raffrontare in modo corretto i prodotti, altrimenti si rischia di confrontare le proverbiali pere con le mele. Doveva poi essere indicata con precisione la metodologia statistica utilizzata per analizzare i dati, e ho già spiegato come questo sia fondamentale per permettere a chi legge l’articolo di capire quanto significative siano le eventuali differenze riscontrate. Dovevano essere indicati chiaramente i metodi di produzione biologica, incluso il nome dell’ente certificatore. Anche questo è fondamentale perché nel mondo i termini «organico» o «biologico» vengono declinati in modi diversi, e alcune pratiche agricole ammesse in un paese possono essere vietate in un altro. In mancanza di questi e altri requisiti, la ricerca veniva etichettata come di bassa qualità. Solamente 55 articoli dei 162 iniziali, il 34 per cento, soddisfaceva i requisiti minimi. È un numero molto basso che fa riflettere: è infatti necessario migliorare il livello della ricerca scientifica in questo campo se si vogliono ottenere risultati attendibili e riproducibili. Un invito che gli autori della rassegna rivolgono a «tutti i ricercatori che lavorano su questi argomenti». Lo studio ha preso in esame i vari nutrienti, eventualmente raggruppati in famiglie (quella degli antiossidanti, ad esempio, include diverse  molecole) e per ogni nutriente ha calcolato le differenze percentuali riscontrate. Questo è stato necessario per poter confrontare studi diversi. In altre parole, indagando per esempio il contenuto di vitamina C nei vari alimenti (latte, mele, pomodori ecc.) si è verificato quale fosse la deviazione percentuale tra la quantità di vitamina presente negli alimenti bio e in quelli convenzionali. Confrontando tutti i dati disponibili, la rassegna concludeva che «per 16 delle 23 categorie di sostanze analizzate non ci sono prove che esista una differenza tra i vegetali prodotti in modo biologico e quelli ottenuti in modo convenzionale».[1] Questi ultimi «hanno mostrato livelli significativamente più alti di azoto rispetto ai prodotti biologici. Nei prodotti biologici invece sono stati riscontrati livelli significativamente più alti di zuccheri, magnesio, zinco, materia secca, composti fenolici e flavonoidi rispetto ai prodotti convenzionali». Quindi moltissimi nutrienti, tra cui la vitamina C, il calcio e il potassio,  sono statisticamente presenti in modo simile nelle due tipologie di prodotti, e non pare proprio che si possa parlare di «superiorità». Questi risultati sono stati ottenuti analizzando tutti i 162 articoli. Se però si utilizzano solo quelli di alta qualità, le categorie di nutrienti sui quali non si rilevano differenze sono ancora di più: 20 su 23. Tuttavia, i «vegetali prodotti in modo convenzionale hanno dei livelli più alti di azoto dei prodotti biologici, mentre i prodotti biologici hanno dei livelli più alti di fosforo e di acidità dei prodotti convenzionali». Che i contenuti di azoto siano diversi non stupisce troppo, visto che si tratta di un elemento presente nei fertilizzanti. Non potendo utilizzare prodotti di sintesi, l’agricoltura biologica è meno efficiente nel fornire alle piante l’azoto indispensabile per la costruzione delle proteine. È noto ad esempio che il frumento coltivato biologicamente soffra di un minore contenuto di proteine del glutine, a causa della minore concimazione, e questo può essere un problema per la panificazione. D’altra parte, la maggiore acidità dei prodotti biologici può essere una buona notizia dal punto di vista organolettico, perché può significare alimenti più gustosi. Il fatto che all’aumento della qualità metodologica degli articoli analizzati corrisponda una diminuzione delle differenze tra le due tipologie di prodotti fa pensare che gli articoli di minore qualità contengano qualche errore che porta a vedere differenze quando queste in realtà non esistono. È un fenomeno che si riscontra anche in altri campi controversi, ad esempio l’omeopatia. I preparati omeopatici risultano avere un effetto superiore al semplice effetto placebo (in cui al paziente viene somministrata a sua insaputa una sostanza inerte ma che lui crede essere un farmaco) solamente negli articoli di bassa qualità, il che fa supporre che i risultati siano viziati da errori metodologici.[2] Negli studi di qualità elevata, controllati sin nei minimi particolari e basati su analisi statistiche corrette, le pillole omeopatiche risultano equivalenti ai placebo, e questo la dice lunga sulla qualità di molta ricerca pubblicata, che invece di essere bloccata è passata dal filtro imperfetto della revisione dei pari. Anche nei prodotti di origine animale -- carne, uova e latte e così via – non sono state riscontrate differenze significative nelle categorie di nutrienti analizzate,[3] se si esclude il fatto che «i prodotti animali da allevamenti biologici hanno livelli significativamente più alti di acidi grassi poliinsaturi, acidi grassi trans e acidi grassi (non specificati) dei prodotti provenienti da animali allevati in modo convenzionale». La cosa curiosa è che se si includono tutti gli articoli, indipendentemente dalla qualità, risulta che i prodotti biologici da animali hanno un contenuto più alto di grassi trans[4], su cui c’è un allarme ormai in tutto il mondo per le loro conseguenze sull’insorgenza delle malattie cardiovascolari. Le differenze rilevate sono piccole, e quasi sicuramente non comportano conseguenze sulla salute. Ovviamente sui giornali ci si guarda bene dal menzionare queste differenze perché metterebbero in cattiva luce i prodotti biologici. In realtà, come accaduto per i vegetali, se si includono solo i lavori a più alta qualità, anche queste differenze scompaiono e l’unica differenza significativa che rimane è il contenuto di azoto. La rassegna mette in evidenza differenze sensate: ad esempio, è plausibile che le diverse modalità di fertilizzazione portino ad un contenuto differente di azoto e fosforo. È anche plausibile che, se gli agricoltori decidono di non usare fitofarmaci per proteggere le colture da insetti e pesti varie, le piante provvedano loro stesse a produrre dei pesticidi naturali (composti fenolici, ad esempio) per difendersi. La maggiore acidità può essere dovuta al fatto che i prodotti vengano raccolti a un più avanzato stadio di maturazione (e questa è sicuramente una buona notizia per i buongustai). Le differenze rilevate non risultano rilevanti dal punto di vista nutrizionistico: azoto, magnesio e zinco sono presenti in quantità sufficienti in una normale dieta occidentale. E la presunta (se si considerano tutti gli studi e non solo quelli di alta qualtà) maggiore presenza di grassi trans nei prodotti biologici di origine animale non è tale da destare preoccupazioni per la salute. La rassegna segnala correttamente anche i propri punti deboli: non è stato possibile reperire alcuni (pochi) articoli potenzialmente rilevanti segnalati dai database. Ma, più importante, raggruppando tutti gli alimenti e focalizzandosi solo sui nutrienti, è possibile che non siano emerse differenze in qualche particolare alimento per qualche specifica sostanza. In altre parole, i vostri pomodori biologici potrebbero effettivamente contenere in media più vitamina C di quelli convenzionali, esattamente come ormai è assodato che il frumento bio contiene meno proteine del glutine. Vediamo dunque le conclusioni della rassegna: Insomma, siccome nella scienza l’onere della prova sta in chi fa delle affermazioni, se qualcuno sostiene che il cibo biologico è più nutriente lo deve dimostrare, e quel che emerge dalle ricerche condotte sino ad ora è che questa dimostrazione non è stata trovata. La Fsa ha anche commissionato agli stessi ricercatori una seconda rassegna sistematica per indagare questa volta gli effetti sulla salute derivanti dal consumo di prodotti biologici.[5] Sono stati presi in esame tutti gli articoli con requisiti minimi di qualità pubblicati negli ultimi cinquant’anni che hanno indagato i possibili effetti dei nutrienti contenuti dei cibi biologici, escludendo gli studi relativi ai residui di pesticidi eventualmente presenti sui cibi. Sorprendentemente, solo undici articoli sottoposti a peer review sono stati pubblicati, e solamente tre di questi raggiungevano dei criteri di qualità minima simili a quelli stabiliti nella prima rassegna. In cinque studi su undici lo studio era effettuato in vitro, su colture cellulari o liquidi biologici. I risultati di questi studi sono sempre da prendere con le pinze quando si tratta di applicare le loro conclusioni alla salute umana, perché le interazioni che il nostro corpo stabilisce con gli alimenti che assume costituiscono un sistema complesso. Anche in questo caso le conclusioni sono negative: Come sono stati accolti questi studi in Italia? C’è chi, come il quotidiano «La Stampa», ha sparato un titolo ad effetto come «Il biologico? Fa bene solo a chi lo produce», che però non riassume in modo fedele i risultati della rassegna. C’è chi ha reagito sostenendo che fosse riduttivo andare a cercare solo i nutrienti. Sarà pure riduttivo, ma è inutile far finta di cadere dal pero: per anni i consumatori sono stati bombardati con messaggi di presunta superiorità nutrizionale dei cibi biologici, quindi era ora che qualcuno andasse a verificare in modo rigoroso se questo era vero. In ogni caso, ben vengano ovviamente le future rassegne sistematiche su altri aspetti come l’influenza dei residui di pesticidi sulla salute dei consumatori. Ma ricordatevi degli studi di Bruce Ames sui pesticidi naturali presenti nel cibo. C’è chi l’ha buttata sull’economico: «Il comparto bio è in forte crescita. In questo modo lo si danneggia». Forse, e allora? Da quando in qua la correttezza scientifica si basa sui dati di vendita? Se cerchi di convincere il consumatore a comperare i tuoi prodotti basandoti su messaggi scientificamente non dimostrati ti devi aspettare che prima o poi qualcuno ne verifichi la veridicità. Anche il mercato degli oroscopi e quello dell’omeopatia sono in forte crescita. Forse che uno scienziato non dovrebbe dire nulla che possa danneggiare un settore? Perché non ribaltiamo la prospettiva e diciamo invece che, se si fa credere al consumatore che ci sono dei benefici, ma questi non sono affatto dimostrati dalla ricerca scientifica, si danneggia il consumatore? C’è chi, a proposito delle conclusioni della Fsa, ha gridato al complotto contro il biologico riferendosi ad altri lavori che invece dimostravano il contrario. Il più citato in assoluto è un articolo secondo il quale i pomodori biologici contengono più vitamina C di quelli convenzionali. Chi risponde in questa maniera dimostra prima di tutto di non avere letto la rassegna, visto che il discorso è generale e non focalizzato su un singolo alimento. In più dimostra di non avere affatto capito che cosa sia una rassegna sistematica: è quanto di più vicino al vero possiamo dire oggi, con le conoscenze attuali, ed il suo valore è superiore a qualsiasi altro studio parziale effettuato in passato proprio perché tutti gli altri studi, se di qualità sufficiente, sono stati presi in considerazione. C’è poi chi, come Carlo Petrini[9] di Slow Food, la butta sull’emotivo: «Relazioni umane», «territori vocati», «paesaggi custoditi», «bellezza», «bontà», «assenza di residui chimici» (sic!). Queste per me sono solo belle parole di un esercizio retorico. Rispettabili parole romantiche, ma che non mi seducono. Parlano al mio cuore, forse, ma non al mio cervello. Lontane anni luce dal mio approccio che, non nascondo, cerca invece di eliminare il più possibile gli aspetti emotivi per focalizzarsi sui fatti nudi e crudi, che non riscaldano il cuore e non rimandano ad un passato mitologico dell’età agricola dell’oro, in realtà mai esistita. Ma sono fatti: l’unica cosa di cui uno scienziato deve discutere. E comunque non credo proprio che «una delle ragioni principali per cui i consumatori scelgono il bio è che sanno cosa è». Non nascondiamoci che molti lo scelgono perché pensano che sia «più nutriente». Cosa non vera. Qui ci si dimentica sempre che i soldi non si creano dal nulla. Lo so, è una cosa sgradevole da dire, ma ogni tanto è bene ricordarlo. I cibi biologici sono mediamente più costosi. Troppo spesso gli scienziati si perdono dietro ai dettagli senza prendere in considerazione gli effetti economici su larga scala. Supponiamo che da un giorno all’altro tutti gli acquisti di frutta e verdura in Italia si trasferiscano dai prodotti convenzionali a quelli biologici. Poiché questi ultimi costano mediamente di più di quelli convenzionali, per la stessa quantità di denaro speso dalle famiglie italiane avremo un consumo totale inferiore di frutta e verdura, con conseguente diminuzione di  assunzione di tutti quei nutrienti di cui abbiamo discusso. Paradossale, vero? E per assumere la stessa quantità di nutrienti dovremmo convincere tutte le famiglie italiane a spendere di più. Io me lo posso permettere, e ogni tanto compero frutta e verdura biologica se noto una superiorità organolettica per cui valga la pena di pagare di più. Altre volte il mio palato non rileva alcuna differenza organolettica, o addirittura un gusto inferiore, e quindi mi oriento diversamente. In altre parole, acquisto i prodotti se li ritengo buoni e con un buon rapporto gusto/prezzo, indipendentemente da come sono stati prodotti. Dal punto di vista salutistico è molto più importante consumare molta frutta e verdura, possibilmente fresca, che non preoccuparsi della provenienza e dei metodi di coltivazione. E sinceramente la vedo dura convincere milioni di famiglie italiane a sborsare di più per le mele o i limoni biologici parlando solo di «paesaggi custoditi» e di «tessuto sociale». Dario Bressanini Note e Bibliografia [1] Comparison of composition (nutrients and other substances) of organically and conventionally produced foodstuffs: a systematic review of the available literature. Report for the Food Standards Agency,  Le sostanze prese in esame dalla rassegna sono le seguenti:  vitamina C, calcio, fosforo, potassio, solidi solubili totali, acidità, rame, ferro, nitrati, manganese, ceneri, proteine specifiche, sodio, carboidrati, beta carotene e zolfo. [2] Per una panoramica godibile del problema si legga Ben Goldacre, La cattiva scienza, Bruno Mondadori, Milano 2009. [3] Le categorie analizzate sono le seguenti: acidi grassi saturi, acidi grassi monoinsaturi (cis), acidi grassi poliinsaturi omega-6, grassi (non specificati), acidi grassi poliinsaturi omega-3, acidi grassi trans, azoto e ceneri. [4] I grassi di tipo trans sono particolari molecule di grassi insaturi per i quali negli ultimi decenni si sono accumulate prove che siano corresponsabili di alcune patologie cardiovascolari. Vengono prodotti ai processi di idrogenazione degli oli, ad esempio in alcune margarine, ma sono presenti in piccole quantità anche in prodotti naturali come carne o latte. [5] Comparison of putative health effects of organically and conventionally produced foodstuffs: a systematic review [6] C. Petrini, Ma il biologico fa bene?, «la Repubblica», 31 luglio 2009" },
    { "title": "Sfida agli Chef. Un ingrediente in cerca di ricette", "text": "Questa volta vi propongo un ingrediente insolito da “esplorare”. Sono sicuro che la fantasia dei lettori, siano essi Chef stellati o semplici appassionati, saprà produrre ricette sorprendenti. Vi presento l’ingrediente.  Come dite? È un tuorlo d'uovo fresco? Be’, non proprio. Con un tuorlo fresco riuscireste a fare una cosa del genere?  Questa è la sua consistenza interna:  Come si ottiene? È semplicissimo: basta congelarlo per un po’ di ore e scongelarlo successivamente. Più tempo rimane sotto zero e più diventa “pastoso”, pur rimanendo crudo. Che cosa ci si può fare? Ecco la sfida: questo lo chiedo a voi    A livello industriale questa proprietà del tuorlo (di coagularsi parzialmente a basse temperature) viene sfruttata ad esempio per preparare la maionese, in modo tale da fornire la consistenza desiderata al prodotto finale, che non deve essere troppo liquido. Non sono a conoscenza di altri utilizzi, ma sono sicuro che si possono trovare con un po' di fantasia. Ad esempio io sarei curioso di vedere cosa si ottiene usando tuorli surgelati per preparare la pasta: essendo più viscoso forse potrebbe essere possibile preparare pasta con una percentuale molto più elevata di uova rispetto alla farina. Vi viene in mente qualche altra idea? Come al solito, gli esperimenti dei lettori verranno raccolti in un articolo futuro. Fotografate e descrivete le vostre ricette sul vostro Blog, su Facebook o da qualche altra parte e segnalatemele. Ora devo farvi una confessione: avevo in programma di scrivere vari articoli (sul tonno, sul sale da cucina, sul colore rosso e altro),  ma in questo periodo non ho un attimo di tempo libero per “colpa” del libro che ho appena pubblicato, tra presentazioni, conferenze, TV, inviti e telefonate. Per cui ho pensato di “cavarmela” così   Le spiegazioni scientifiche del perché il tuorlo si comporta così le rimando a quando raccoglierò i vostri risultati (positivi o negativi che siano   ) A presto  Dario Bressanini P.S. Ricordo che consumare uova crude o solo parzialmente cotte comporta dei rischi dovuti alla possibile presenza di microorganismi patogeni come la salmonella" },
    { "title": "Appunti di viaggio - la carne", "text": "Carne. L’alimento preferito degli americani. Ne mangiano tantissima. Troppa. (ma anche in Italia non scherziamo: quante volte alla settimana NON mangiate carne o salumi?) Però una bella bistecca ogni tanto, cucinata come si deve, è un piacere che anche io mi concedo. Le migliori bistecche che io abbia mai mangiato le ho assaggiate negli Stati Uniti nelle Steak House. (Sino ad ora almeno. Non me ne vogliano i cultori della fiorentina   ) Come in questa: Rod’s Steak House, a Williams in Arizona sulla Route 66.  Dal menù, a forma di bovino, ho scelto la classica T-bone.   Notate l’avvertenza in alto a sinistra che sostanzialmente dice “attenzione che se la ordinate cotta o ben cotta sono tutti cavoli vostri, perché vi arriverà secca e dura   “. Meglio ordinarla a cottura \"rare\", \"medium rare\" o, limite invalicabile \"medium\". La parte destra del menù invece ricorda al cliente che “consumare carne cruda o poco cotta può aumentare i rischi di contrarre qualche malattia”.  Nel ristorante eravamo gli unici avventori a non avere il cappello da cowboy e i relativi stivali    ragazzini compresi. Indubbiamente uno dei segreti del gusto di quelle bistecche è l’allevamento libero:  Se avete letto “Il dilemma dell’onnivoro” di Pollan e siete stati indotti a credere che negli USA le vacche vengano allevate solo nei feedlot vi dovete ricredere. Esistono anche quelli, certo, ma ho personalmente guidato la macchina a fianco di centinaia di chilometri ininterrotti di pascoli e animali liberi, come questo, in California, dietro la Sierra Nevada (cliccate per ingrandire).  Negli USA non hanno certo problemi di scarsità di terra per allevamenti.  A Lee Vining, vicino a Mono Lake, un lago salato  a pH 10 senza emissari, ho mangiato il famoso (da quelle parti) polpettone di bisonte, in una stazione di servizio Mobil. Servito con un vegetale giallo che non sono riuscito a identificare  chiamato \"spaghetti squash\" (dolciastro, ricordava una zucca, buono. Chi conosce il nome? ).    Un altro segreto di una buona bistecca è la frollatura della carne. In questo ristorante (all’aeroporto di Newark) tengono la carne all'aria (dry aging) per 21 giorni a frollare, a bassa temperatura per rallentare le proliferazioni batteriche. Il locale frollatura è a vista, con le pareti in vetro.    Parleremo un’altra volta della chimica della frollatura. In questa fase la carne perde peso (a seconda del metodo utilizzato) e acquista sapore e morbidezza. Se la carne viene fatta frollare troppo poco, beh, non lamentatevi se non è morbida e saporita A presto Dario Bressanini Puntate precedenti: Pizza, Agricoltura, Hamburger, Supermercato 1-2-3" },
    { "title": "Mangia (troppo e male) e poi muori", "text": "A mangiare male si rischia, alla lunga, di aumentare le probabilità di contrarre qualche malattia che può anche portare anche alla morte. Lo sappiamo tutti ma è sempre bene ricordarlo ogni tanto. Domenica 9 maggio nelle piazze d'Italia l'Associazione Italiana per la Ricerca sul Cancro cercherà di spiegare a chi si avvicinerà ai banchetti, magari per comprare una azalea in occasione della festa della mamma, l'importanza di uno stile di vita più sano: Spesso guardando agli Stati Uniti si può avere una idea di quello che potrà succedere anche da noi. Vi invito quindi a guardare la prima puntata del programma televisivo Food Revolution di Jamie Oliver andato in onda poco tempo fa sulla ABC. Jamie Oliver è uno Chef televisivo britannico diventato famoso anche per il suo impegno sociale. Guardatelo andare nelle scuole di Huntington, West Virginia, e rimanere sconcertato nel vedere cosa mangiano i bambini e gli adolescenti americani oggi. Seguitelo e allibitevi nel vedere come, in una scuola elementare, i bambini non riescono più a riconoscere dei pomodori freschi o delle patate (per non parlare delle melanzane) e come bevano ogni giorno latte zuccherato e aromatizzato (a quanto pare la possibilità di bere semplicemente acqua mentre si mangia non viene neppure presa in considerazione) Guardate le casse da morto oversize in una delle puntate successive, le resistenze delle scuole e i genitori di alcuni bambini che non gradiscono il fatto che Oliver voglia cucinare cibi freschi nelle mense scolastiche e quindi danno ai bimbi il sacchetto con della \"roba\" da mangiare per pranzo.  Tutto disponibili su YouTube (purtroppo solo in inglese). Ecco la prima puntata divisa in quattro parti.     Rischiamo anche noi, in Italia, di diventare così? Si dice sempre in questi casi, per tranquillizzarci,  \"ma no, noi abbiamo una cultura alimentare diversa, bla bla bla...\". E' però un fatto che l'obesità sta dilagando anche da noi per cui non mi sentirei tanto tranquillo. A presto  Dario Bressanini" },
    { "title": "I detective della mozzarella di bufala", "text": "Adoro la mozzarella di bufala. La pago volentieri di più della mozzarella vaccina. Mi aspetterei che sia davvero mozzarella di bufala. A quanto pare non sempre è così. La mozzarella è un formaggio a pasta filata: la cagliata di latte viene tritata, miscelata con acqua bollente, filata e quindi “mozzata”, da cui il nome. Nella produzione di mozzarella di bufala si deve utilizzare esclusivamente latte di bufala (Bubalus bubalis, un bovino originario dell’asia) intero fresco, eventualmente pastorizzato. La produzione è concentrata in Campania e si può fregiare anche della DOP, Denominazione di Origine Protetta, anche se a dispetto del nome Mozzarella di bufala campana, la produzione è estesa anche ad alcune zone della Puglia, del Lazio e del Molise (limitatamente al comune di Venafro). Il disciplinare di produzione della Mozzarella di bufala campana prevede che il latte utilizzato debba avere una percentuale minima di grassi del 7,2%, più alta di quella del latte vaccino che si aggira attorno al 3,5-4% (per chi è a dieta: ricordate che la mozzarella in genere non è proprio un alimento ipocalorico, nonostante la pubblicità di ragazze smilze che si “mettono a dieta” mangiando mozzarella!). Il latte viene acidificato con del siero proveniente da una precedente lavorazione. Viene poi portato ad una temperatura tra i 33 °C e i 39 °C e si aggiunge del caglio di vitello. La cagliata viene fatta riposare alcune ore, ridotta a strisce, tritata e posta in appositi mastelli. Dopo miscelazione con acqua bollente (solitamente a 95 °C), viene filata, quindi mozzata e/o formata in singoli pezzi nelle forme e dimensioni previste. Questi ultimi, vengono posti in acqua potabile, per tempi variabili in funzione della pezzatura, fino a rassodamento. Il prodotto confezionato deve essere mantenuto, fino al consumo finale, nel suo liquido di governo, acidulo, eventualmente salato. È possibile utilizzare acido lattico (E270) o acido citrico (E330) per acidificare il liquido di governo. Il disciplinare vieta l’uso di coloranti. In realtà la legislazione italiana vieta l’uso di qualsiasi colorante per qualsiasi tipo di mozzarella. Vi stupirà forse sapere però che alcuni coloranti, come il biossido di titanio, sono invece ammessi e utilizzati per produrre mozzarelle in alcuni paesi europei. Il biossido di titanio viene aggiunto al liquido di governo per mantenere bianca la mozzarella ed evitare un possibile ingiallimento. Qualcuno ci ha provato anche in Italia. Altre informazioni sul biossido di titanio le potete trovare su Trashfood. Gli allevamenti di bufale in Italia meridionale risalgono almeno alla fine del 1200. Non è chiaro in che modo esattamente i bufali arrivarono in Italia. Pare che siano arrivati nel medioevo, ma sia il periodo esatto sia le modalità sono incerte. La prima attestazione scritta dell’uso del termine “mozzarella” risale al 1570, in un libro di Bartolomeo Scappi, cuoco “segreto” (nel senso di “privato”) dei Papi. Il nome indicava una piccola “mozza” fresca. La mozza non era altro che la “provatura” o provola. Si producono ottime mozzarelle di bufala anche in altre regioni d’Italia: ad esempio in Piemonte e in Lombardia. Poiché il latte di bufala non è sottoposto al regime delle quote latte alcuni allevatori negli anni scorsi hanno trasformato i loro allevamenti. Ovviamente, essendo fuori dal territorio previsto dalla DOP non possono fregiarsene. Tuttavia non possono neppure essere chiamate semplicemente “mozzarelle di bufala”, perché il DM 21 luglio 1998 vieta l’uso del termine “mozzarella di bufala” per mozzarelle che non siano quelle DOP campane. Un gruppo di ricercatori dell’Università di Padova nel 2007 ha utilizzato dei metodi di analisi genetica (PCR) per identificare l’eventuale presenza di latte di vacca in mozzarelle di bufala. L’analisi cerca particolari sequenze di DNA nei mitocondri di cellule ancora presenti nella mozzarella e nel latte. Le sequenze geniche della bufala sono diverse da quelle della vacca e questo permette di distinguere l’origine del latte utilizzato per preparare il prodotto. I ricercatori hanno acquistato 64 campioni di mozzarelle di bufala, sia in supermercati e negozi specializzati che direttamente dai produttori, corrispondenti a 37 marchi differenti. 28 campioni sono stati acquistati in estate, il resto in autunno. In estate la domanda di mozzarella di bufala aumenta e la produzione non riesce sempre a soddisfare la richiesta. Dei 64 campioni 48 erano mozzarelle DOP. Il metodo di analisi messo a punto dai ricercatori è in grado di rilevare la presenza anche solo dello 0,1% di latte vaccino in una mozzarella di bufala. L’80% dei campioni è risultato contenere latte vaccino. Ben 39 di questi si fregiavano del marchio DOP. Solamente due aziende produttrici, su un totale di trentasette, sono risultate negative alla contaminazione sia in estate che in autunno. Nella maggior parte dei casi il latte vaccino addizionato illegalmente rappresentava meno del 3% del latte totale ma in tre casi, tra cui un marchio DOP, la contaminazione superava il 20%. I ricercatori concludono Il 14 gennaio 2010 il ministro dell’agricoltura Luca Zaia firmava un decreto per sospendere le funzioni del consorzio per la tutela della mozzarella di bufala campana DOP. L’annuncio viene dato alla stampa il 19 gennaio dove il ministro denunciava presunte irregolarità nel 25% dei campioni analizzati, risultati contenere anche latte bovino. Chissà, forse è stata la lettura dell’articolo del 2007 descritto prima a dare inizio alle indagini. Ma aspettate, la storia non è finita. La pizza preparata con la mozzarella di bufala ha solitamente un costo superiore. Useranno vera mozzarella di bufala? Nel 2008 un gruppo di ricercatori italiani ha cercato di capire se un test per distinguere la mozzarella di bufala da quella vaccina, basato sulla differenza tra le caseine prodotte dai due animali, fosse utilizzabile anche dopo la cottura su di una pizza. Nonostante le alte temperature raggiunte in cottura la caseina rimane sufficientemente integra da permettere il riconoscimento. Una indagine preliminare su sette pizze surgelate industriali e sette pizze acquistate in pizzeria, a Lodi e in Campania, ha dato dei risultati sorprendenti. Quattro pizze industriali, così come indicato sulla confezione, utilizzavano solo mozzarella di bufala, mentre le altre tre mostravano una contaminazione da mozzarella vaccina inferiore o uguale al 5 per cento. Delle pizze acquistate in pizzeria invece solo due contenevano pura mozzarella di bufala mentre in tre casi la mozzarella utilizzata era quasi esclusivamente di vacca. Stupiti da questo risultato i ricercatori hanno acquistato in 50 pizzerie della Campania 50 pizze preparate, come dichiarato nel menù, con sola mozzarella di bufala. I risultati sono stati sconcertanti. L’ottanta per cento delle pizze conteneva anche mozzarella di vacca nonostante quanto dichiarato nel menù. Il 14 per cento dei campioni mostrava una contaminazione da latte vaccino inferiore al 10 per cento, mentre addirittura in un terzo dei prodotti la mozzarella utilizzata era quasi esclusivamente di vacca. Ovviamente un campione così piccolo non può essere certo rappresentativo delle circa 20.000 pizzerie italiane, e neppure è possibile, senza ulteriori analisi, capire se la frode sia da imputare alla pizzeria o al produttore di mozzarella. Pare però che la frode sia abbastanza diffusa e che sia possibile utilizzare i metodi di indagine molecolare per identificare queste pratiche illegali. Dario Bressanini Una versione ridotta di questo articolo è stata pubblicata su Le Scienze Marzo 2010, n. 499 Bibliografia Real-time taqman polymerase chain reaction detection and quantification of cow DNA in pure water buffalo mozzarella cheese : Method validation and its application on commercial samplesLOPPARELLI Rosa M. ; CARDAZZO Barbara; BALZAN Stefania; GIACCONE Valerio ; NOVELLI EnricoJournal of agricultural and food chemistry, 2007, vol. 55, no9, pp. 3429-3434High-performance liquid chromatography of governing liquid to detect illegal bovine milk's addition in water buffalo Mozzarella: comparison with results from raw milk and cheese matrix.Enne G, Elez D, Fondrini F, Bonizzi I, Feligini M, Aleandri R.J Chromatogr A. 2005 Nov 11;1094(1-2):169-74Detection of cow milk in cooked buffalo Mozzarella used as Pizza toppingF. Locci, R. Ghiglietti, S. Francolino, R. Iezzi, V. Oliviero, A. Garofalo and G. Mucchetti,Food Chemistry Volume 107, Issue 3, 1 April 2008, Pages 1337-1341" },
    { "title": "Il Conte Rumford e la cottura a basse temperature", "text": "La cottura della carne spesso richiede un compromesso tra due opposte esigenze: mantenere morbida la carne, senza farle perdere i succhi, raggiungendo una temperatura al cuore inferiore ai 65 °C, e al tempo stesso sciogliere abbastanza velocemente il tessuto connettivo che tiene insieme le fibre, usando temperature superiori ai 75 °C. A temperature inferiori il processo è molto più lento. Nelle cucine casalinghe, anche con il fuoco al minimo, è difficile mantenere temperature controllate inferiori agli 80 °C e la carne, ad esempio cucinando un bollito, a fine cottura è grigiastra e spesso asciutta. Negli ultimi anni alcuni ristoranti hanno cominciato a proporre carne cotta a temperature più basse, chiusa in un sacchetto e immersa anche per 24 o 48 ore in un bagno termico tra i 55 °C e i 65 °C. Questa tecnica permette di sciogliere il tessuto connettivo mantenendo la carne molto morbida, succosa e di colore rosato. Potrà stupire sapere che i primi esperimenti di cottura a basse temperature sono vecchi di quasi due secoli, effettuati per la prima volta dal Conte Rumford, e che solo recentemente sono stati riscoperti dagli Chef di tutto il mondo. Il Conte Rumford Benjamin Thompson nacque nel 1753 nella colonia britannica del Massachusetts. Allo scoppio della rivoluzione americana, fedele al Re, fuggì in Europa, prima in Inghilterra e poi in Baviera, dove supervisionò la produzione di cannoni. In quel periodo diede dei contributi fondamentali alla termodinamica con i suoi esperimenti sulla natura del calore. Insignito del titolo di Conte del Sacro Romano Impero per i servigi resi decise di farsi chiamare Conte Rumford, prendendo il nome della piccola cittadina del Massachusetts dove aveva studiato. Thompson si interessò molto ai metodi e agli strumenti di cottura del cibo. Ideò un camino che ancora oggi porta il suo nome. Prima del suo progetto innovativo i camini nelle case erano ancora molto simili a quelli che possiamo ancora osservare in qualche castello medievale: a pianta rettangolare e con una canna fumaria immediatamente sopra la zona dove risiedeva il fuoco. Questi camini erano scarsamente efficienti per scaldare gli ambienti e riempivano di fumo i locali. Thompson intuì che se le pareti interne del camino fossero state oblique avrebbero potuto riflettere parte del calore nel locale, aumentandone l’efficienza. In più introdusse una “strozzatura” nella canna fumaria in modo tale da convogliare il fumo prodotto su per la canna fumaria. Il suo camino ebbe un successo notevole e ben presto Thompson divenne noto come “l’uomo che tolse il fumo dalle cucine di Londra”. La zuppa di Rumford Scienziato curioso e personaggio eclettico, tra un contributo alla termodinamica e l’altro si occupò persino delle zuppe da distribuire ai poveri (saggio II, “Sul cibo; e in particolare sul nutrire i poveri” e saggio X, “Sulla costruzione del focolare da cucina e degli utensili da cucina, insieme con commenti e osservazioni riguardanti vari processi di cucina e proposte per migliorare quella utile arte”). Sentite cosa scrive nel 1799 sulle zuppe: A me viene immediato associare le zuppe con il pane, ma a quanto pare nel ‘700 in Inghilterra e in altri paesi d’Europa non era così: Thompson entra nel dettaglio sugli ingredienti con cui si dovrebbero preparare le zuppe: Nei suoi saggi si spinge addirittura a stabilire delle ricette minuziose su come preparare le zuppe per i poveri. Una visione scientifica della cucina Il Conte Rumford è stato probabilmente il primo scienziato a guardare all’atto del cucinare con occhi scientifici e a dedicare a questo aspetto dei saggi. Ecco lo scienziato che si mette a ragionare su fenomeni sotto gli occhi di tutti, ogni giorno, ma che in pochi si sono messi ad indagare in modo scientifico. Anzi, proprio per il fatto che sono fenomeni così comuni e sfruttati da secoli se non da millenni per cucinare, quasi nessuno osa mettere in dubbio che possano essere migliorati. Scopriamo anche che cucinare le vivande, verdura e carne, immergendole nell’acqua a vigorosa ebollizione, era prassi comune all’epoca. Da buon scienziato Thompson, supportato dai suoi esperimenti, non ha paura di andare contro l’opinione corrente (non vi nascondo che mi è simpatico anche per questo   ) : Il gusto Temperature inferiori a 100 °C A questo punto Rumford utilizza le sue conoscenze di termodinamica ragionando su quale sia la temperatura realmente necessaria per cucinare i cibi. Rumford sapeva che la temperatura di ebollizione dell’acqua dipende dalla pressione atmosferica, e che questa diminuisce con l’altitudine. Grossolanamente il punto di ebollizione diminuisce di un grado ogni 300 metri di altitudine sul livello del mare. Questo significa che della carne immersa in acqua a bollore ad Aosta cuoce ad una temperatura inferiore rispetto a quella che si può ottenere sul livello del mare a Genova. Non si è mai sentito però, ragiona Rumford, qualcuno lamentarsi perché in montagna i cibi non sono ben cotti. Non posso fare a meno di ammirare Rumford per la logica stringente dei suoi ragionamenti: Si può quindi mantenere il liquido di cottura ad una temperatura inferiore ai 100 °C. Questo ora lo sappiamo bene e lo diamo per scontato, ma a quanto pare non era così nel ‘700 in Gran Bretagna. Ma Thompson va ben oltre come ora vedremo. La cottura della carne a basse temperature Rumford inventò anche un particolare tipo di forno, che usava per essiccare le patate. Queste venivano asciugate dolcemente in modo indiretto dall’aria riscaldata dal fuoco da cui erano separate mediante una paratia. Non sappiamo esattamente quale temperatura raggiungesse il suo apparecchio ma probabilmente era tra i 60 e gli 80 gradi Celsius. Racconta nel suo saggio del 1799 che una sera decise di fare un esperimento mettendo nel suo apparecchio una spalla di montone, per capire se la temperatura fosse sufficiente a cuocerla. Dopo tre ore la carne era ancora cruda e Thompson, deluso, decise di andare a dormire, dimenticandosi però il forno acceso con la carne dentro. Con sua enorme sorpresa la mattina seguente il montone risultava cotto, gustoso e morbidissimo. Da buon scienziato decise allora di effettuare un esperimento controllato: il primo esperimento di degustazione alla cieca nella storia della cucina scientifica. Invitò degli amici a cena con l’intenzione di preparare del montone sia alla maniera solita dell’epoca, infilzato in uno spiedo messo davanti al fuoco, che con la sua invenzione. Rumford condusse l’esperimento con particolare cura: prese due cosciotti di montone dallo stesso animale e prima di cuocerli li rese perfettamente uguali in peso. Un cosciotto venne cotto nel suo forno a bassa temperatura mentre l’altro messo sullo spiedo davanti al fuoco. Per prevenire possibili inganni le persone addette alla cottura non furono messe al corrente dell’esperimento. Una volta cotti i cosciotti vennero nuovamente pesati, e Rumford annota che quello cotto a basse temperature ha perso meno succhi, pesando il 6% in più dell’altro cotto davanti al fuoco. Nel saggio mette in evidenza l’importanza economica di questo particolare. All’insaputa degli amici propose loro la carne in due vassoi diversi. La comitiva dichiarò unanimemente la propria preferenza verso il montone cucinato nel forno a bassa temperatura. Era più succulento e con un miglior sapore. Non solo, Thompson esaminò ciò che rimase, alla fine della cena, nei due vassoi. In quello contenente il montone cotto allo spiedo rimanevano dei pezzi di carne poco commestibili, mentre nell’altro vassoio rimasero solo le ossa spolpate perfettamente. Predicare invano Convinto della validità delle sue osservazioni, cercò di convincere i cuochi dell’epoca  che fosse meglio cuocere la carne mantenendo un leggerissimo bollore piuttosto che una vigorosa ebollizione, che avrebbe indurito la carne. Si lamenta così nel suo saggio: Per convincere i cuochi tradizionalisti Rumford suggerisce di far fare loro un esperimento di controllo: prendere due recipienti: nel primo cuocere la carne a vigorosa ebollizione, nel secondo tenendo l’acqua a sobbollire. Un’ode alla cucina scientifica Pian piano nelle cucine si cominciò a ridurre il bollore dell’acqua, risparmiando anche combustibile, ma Thompson non riuscì mai a convincere i cuochi a utilizzare il suo apparecchio per cuocere la carne a basse temperature. Il Conte Rumford sarebbe contento oggi di vedere che finalmente i suoi insegnamenti sono stati accettati, anche se molti Chef ignorano il suo nome e pensano che la cottura a basse temperature sia una invenzione recente. Chiudo  con dei brani di Rumford validi ancora oggi e che potrebbero essere presi come il “manifesto della cucina scientifica”: Buon Natale.  Dario Bressanini" },
    { "title": "Lo stinco alla Rumford", "text": "Ho voluto provare a cucinare seguendo il \"metodo Rumford\" di cui abbiamo parlato la scorsa volta. L'ho fatto per pura curiosità: volendo cucinare a bassa temperatura oggi i cuochi professionisti hanno a disposizione dei bagni termici a temperatura controllata (a prezzi da rapina   ) dove immergere i sacchetti contenenti il cibo sotto vuoto. Il Conte Rumford però non aveva niente del genere. Ho preso degli stinchi di maiale, li ho salati e aromatizzati con un po' di erbe, ci ho infilato la sonda del termometro da forno, ho regolato il forno su 75 °C, controllando che la temperatura interna non superasse i 71 °C, ho messo in forno anche una tazzina piena d'acqua per umidificare, e... ho aspettato  Dopo sei ore ho sfornato  Il risultato però non è stato completamente soddisfacente. Non avevo considerato che la temperatura interna sarebbe salita molto lentamente e quindi l'interno è rimasto a 71 °C per un tempo insufficiente a sciogliere completamente il collagene. La carne era morbida e succosa ma ancora un poco elastica, e non si staccava perfettamente dall'osso  La volta successiva (cioè ieri   ) ho cotto per nove ore, sempre cercando di mantenere la temperatura interna intorno a 71 °C. In più, prima di infornare ho rosolato brevemente lo stinco  Ed ecco il risultato  Stavolta la carne si staccava benissimo dall'osso  In omaggio a Rumford ho preparato anche un cosciotto d'agnello. Prima di infornarlo l'ho tenuto per trenta minuti in un sacchetto con olio e aromi.  Infilato il solito termometro a sonda, messo nel forno...  ed ecco il risultato, dopo otto ore.  Come ho detto, ho provato solamente per sfizio. Soddisfatto degli esperimenti, ora posso continuare a preparare stinco e agnello nella maniera solita, sicuramente più veloce a presto  Dario Bressanini" },
    { "title": "Che cos'è naturale. 1 - Atomi smemorati", "text": "Nell’estate del 2009 questa frase appariva sulle prime pagine di molti quotidiani nazionali come slogan pubblicitario di una azienda, Aboca, che produce prodotti erboristici. Proseguiva il riquadro pubblicitario: Ohibò, e cosa sarebbe il vero naturale? Ma poi, siamo così sicuri che sia così facile distinguere il naturale dall’artificiale? Di più, siamo assolutamente certi che esista una distinzione così netta come suggerisce il messaggio pubblicitario? E che naturale sia migliore dell’artificiale poi? Chi l'ha detto?  Abbiamo introdotto l’argomento tempo fa, e da quell’articolo riprendo la citazione di Gilberto Corbellini Da chimico, per mettere in discussione il concetto di “naturale” mi sembra giusto partire dagli atomi. Questo articolo è una anticipazione del libro \"pane e bugie\" che ho quasi ultimato e che uscirà probabilmente in primavera per la casa editrice Chiare Lettere. Uno dei fatti più sorprendenti della natura è che tutti gli atomi di uno stesso elemento sono perfettamente uguali e assolutamente indistinguibili: gemelli identici. Prendiamo per esempio un atomo di ossigeno[1] con i suoi otto elettroni che orbitano intorno a un nucleo composto di otto neutroni e otto protoni. Lo possiamo trovare nella molecola di ossigeno nell’aria che respiriamo, legato a un secondo atomo di ossigeno (i chimici usano il simbolo O2); oppure nella molecola di anidride carbonica, dove insieme a due atomi di ossigeno troviamo anche un atomo di carbonio. Ma anche nel saccarosio, il comune zucchero da tavola, nell’alcol etilico e in tantissime altre molecole. Se potessimo con un incantesimo strappare tutti gli atomi di ossigeno dell’universo, con otto elettroni otto protoni e otto neutroni, dalle molecole a cui appartengono, rimescolarli alla rinfusa, e ridistribuirli scambiati nelle molecole di partenza, nessuno potrebbe scoprire che abbiamo effettuato lo scambio. E lo stesso vale per qualsiasi altro elemento chimico. Questo fatto, che può sorprendere, contrasta con l’esperienza quotidiana: una copia di un quadro, per quanto accurata, sarà sempre diversa dall’originale: una pennellata sarà magari più accentuata, un rosso carminio un poco più intenso, un dettaglio di un fiore leggermente diverso e così via. Anche se esaminiamo oggetti prodotti in serie con macchinari industriali possiamo trovare differenze, anche se a volte piccole e ben nascoste. Una scatola di viti sembra contenere copie identiche di uno stesso oggetto, ma se le osservassimo al microscopio noteremmo scalfitture diverse o imprecisioni sulla punta, e con una bilancia molto accurata potremmo verificare che ogni pezzo ha un peso leggermente diverso dagli altri. In altre parole il modo in cui è stato prodotto un certo oggetto si ripercuote sull’aspetto e sulle proprietà finali di quell’oggetto. È una cosa che consideriamo assolutamente scontata e che teniamo in considerazione quando, per esempio, acquistiamo beni di consumo o alimenti. La qualità di un paio di pantaloni dipende sicuramente dalla qualità della materia prima di partenza ma anche dalla cura con cui vengono confezionati, dall’accuratezza con cui vengono tagliati, dalla precisione delle cuciture e così via. In alcuni casi, come nella produzione di alcuni formaggi, esistono i cosiddetti disciplinari, regole molto precise che riguardano per esempio la temperatura di lavorazione del latte o il periodo di stagionatura, a cui i produttori di un determinato formaggio devono attenersi se vogliono poter commercializzare il loro prodotto con un nome specifico come Parmigiano Reggiano o Castelmagno. Ma poiché le regole non possono scendere fino nei dettagli più minuscoli, ecco che anche all’interno di un dato tipo di formaggio si possono trovare differenze qualitative. Dunque nella vita quotidiana diamo per scontato che il “metodo di produzione” sia determinante per le caratteristiche di un certo oggetto. Invece − ritornando ora agli elementi chimici − per l’ossigeno non è così: i suoi atomi sono tutti identici, così come sono assolutamente identici tra loro una coppia di atomi che abbiano ugual numero di elettroni, protoni e neutroni. Questo fatto ha una conseguenza rilevante: non ha assolutamente importanza da dove vengano gli atomi che costituiscono una molecola. Potremmo dire, in qualche modo, che gli atomi non hanno memoria: non ricordano, e non potrebbero farlo in alcun modo, da dove provengono, in quale altra molecola siano stati prima di legarsi nella configurazione attuale. Gli atomi continuano a legarsi in molecole, e le molecole si trasformano in altre molecole, o si scindono negli atomi costituenti, in un balletto senza fine. Forse nell’aria che ora state respirando c’è qualche atomo di ossigeno che ieri si trovava legato in un potente veleno, e il giorno prima nell’acqua di una goccia di pioggia. Ogni giorno che passa il nostro corpo rimpiazza una quantità incredibile di atomi con altri, acquisendoli attraverso la respirazione e l’alimentazione, ed eliminandone alcuni come scorie. Qualcuno ha stimato che in un anno un uomo rimpiazza il 98 per cento dei propri atomi. Forse è una stima esagerata, ma il punto è che quello che conta sono soltanto i legami tra gli atomi, non la loro provenienza. Saremmo sempre noi stessi anche se nessun atomo fosse lo stesso dell’anno prima. Un esempio ancora più spettacolare viene dal comune sale da cucina, il cloruro di sodio. I suoi cristalli sono formati da ioni di sodio e di cloro. Forse non sapete che il sodio è un metallo che quando viene a contatto con l’acqua produce idrogeno ed esplode. Il cloro invece è un gas verdognolo velenoso. Ma non per questo dovete temere un’esplosione o un avvelenamento ogni volta che salate l’acqua per la pasta. Gli atomi, quando si legano in modo diverso, formano molecole che hanno proprietà diverse. Così un atomo di cloro, legandosi ad un secondo atomo di cloro, forma la molecola del gas tossico. Legandosi al sodio invece forma l’innocuo sale da cucina. Sciogliendo il sale in acqua otteniamo dell’acqua salata, ovviamente. Ma potremmo anche far reagire, nelle dosi corrette (i chimici le sanno calcolare) due sostanze solitamente non utilizzate in cucina: acido cloridrico (a volte chiamato in gergo acido muriatico) e idrossido di sodio (detto anche soda caustica). La reazione tra queste due sostanze produce... acqua salata! Questo è uno degli aspetti della chimica che più colpisce il profano. E tutto perché gli atomi dello stesso tipo sono assolutamente indistinguibili. Le proprietà dell’acqua salata dipendono solamente dalla concentrazione degli ioni sodio e cloro presenti[2], non da dove fossero in precedenza. Prendiamo ora una molecola di ossigeno, formata da due atomi di ossigeno legati tra loro, e facciamola reagire con due molecole di idrogeno. La reazione è esplosiva e il risultato è... acqua. Tuttavia esistono moltissime altre reazioni chimiche che producono acqua. Bruciando del metano ad esempio produciamo dell’acqua. La cosa forse per alcuni sorprendente è che l’acqua è sempre acqua, e non è possibile, in alcun modo, distinguere una molecola d’acqua prodotta da una esplosione o quella prelevata da un torrente. Certo, in un bicchiere di acqua raccolta da un torrente non troviamo soltanto molecole di acqua, ma anche tante altre sostanze. Potrà sembrare paradossale ma l’acqua prodotta in laboratorio dalla reazione tra idrogeno e ossigeno è addirittura più pura di quella del torrente. Ma se una molecola di acqua non può “ricordare” dove fossero in precedenza i suoi atomi di ossigeno e idrogeno, significa che tutte le molecole di acqua dell’universo sono identiche[3] indipendentemente da come si sono formate. Non c'è una molecola di acqua più \"naturale\" di un'altra perché sono tutte uguali, indipendentemente da chi le ha \"costruite\". Non vi è quindi distinzione tra una molecola d’acqua sintetizzata in laboratorio − quindi per qualcuno «artificiale» − e una «naturale». Ha senso quindi usare questa categoria per classificare le molecole? No, non ha molto senso. Noi chimici parliamo comunemente di “sostanze naturali” senza però associarvi troppo significati. Per un chimico una “sostanza naturale” è una molecola che in natura viene prodotta da qualche processo o organismo. È una molecola che già esiste in natura da qualche parte. Ma non per questo è  automaticamente benefica o meno tossica di una molecola sintetizzata da un chimico e mai esistita in natura. Se io poi ne faccio la copia identica in laboratorio è ancora la stessa “sostanza naturale” perché, come vi ho detto, se riesco a riprodurla essa è una copia assolutamente identica. In altre parole, chi ha effettivamente costruito la molecola, sia esso un chimico in laboratorio o un complesso ciclo metabolico di una pianta, non ha assolutamente influenza sulle sue proprietà. Ed è una fortuna che sia così, perché molte sostanze chimiche utili che si trovano in natura sono di difficile estrazione, o molto rare, o troppo costose da separare dalle altre molecole. Per molte persone invece una molecola è “artificiale” se proprio quella molecola lì è stata sintetizzata in laboratorio, anche se è assolutamente indistinguibile da quella prodotta ad esempio da una pianta. Vediamo un esempio. Certamente conoscete le pasticche di vitamina C che si masticano quando si ha un po’ di mal di gola. Si comperano in farmacia, hanno un sapore di arancia, sono spesso di colore arancione e la confezione riporta quasi sempre l’immagine di un’arancia o di un limone. Gli agrumi infatti sono ricchi di vitamina C, soprattutto i limoni. I vegetali sono importanti per noi come fonte primaria di vitamina C, visto che il nostro corpo non è in grado di sintetizzarla. Sappiate però che l’unico legame tra la vostra pasticca e l’arancia è l’immagine sulla confezione. Quella vitamina C, o acido L-ascorbico come direbbe un chimico, o E300 come la indicherebbe un tecnologo alimentare, non proviene da una spremuta di agrumi, come vorrebbe maliziosamente suggerire la pubblicità. È stata invece sintetizzata in un impianto industriale. E non ha importanza da dove siano arrivati gli atomi di idrogeno, ossigeno e carbonio di cui è composta. Le sue proprietà dipendono solamente dal modo con cui sono disposti questi atomi nello spazio, e non da dove fossero in precedenza o da chi li ha messi assieme. Nonostante questo c’è chi prova a vendere la vitamina C “naturale”, a caro prezzo ovviamente, cercando subdolamente di suggerire che quell’altra è “artificiale” e in qualche modo meno efficace, il che è una colossale  stupidaggine. Per i curiosi, la vitamina C industriale si produce a partire dal glucosio, uno degli zuccheri semplici che formano il saccarosio. Il processo, piuttosto complicato, è suddiviso in vari stadi e uno di questi consiste in una fermentazione da parte di un microrganismo, simile a quanto avviene nella produzione del vino o della birra. Da dove viene il glucosio usato dall’industria? Solitamente dall’amido di mais. Come quello che si acquista al supermercato, chiamato maizena e utilizzato in alcune ricette. L’amido infatti è un polimero di glucosio: è composto da moltissime molecole di glucosio legate le une con le altre. E anche in questo caso si utilizza un microrganismo per spezzare i legami tra le molecole di glucosio nell’amido. Tra l’altro l’amido utilizzato nella produzione della vitamina C può anche derivare da mais OGM; ma non vi affannate a cercare sulla confezione delle pasticche la possibile origine transgenica. La legge non la impone e comunque non avrebbe senso mettercela visto che l’amido è amido, indipendentemente da chi l’ha prodotto (in questo caso una pianta transgenica piuttosto che una non transgenica). Esistono diversi tipi di amido, ma questa è un'altra faccenda. Sono comunque tutti composti da glucosio. A questo punto dovrebbe essere chiaro che la nostra vitamina C non ha più alcuna memoria della sua provenienza. Che provenga da un limone o, lontanamente, da una pannocchia di mais (OGM o meno), non fa infatti nessuna differenza. La filiera del mais negli Stati Uniti produce una quantità enorme di amido, a causa delle grosse sovvenzioni statali di cui gode. L’amido poi viene utilizzato in moltissimi modi dall’industria, alimentare e non. L’amido è, per un chimico, un prodotto di partenza incredibilmente versatile. Lo si può trasformare in tantissime altre sostanze: basta usare il giusto processo, chimico o fermentativo. Un altro esempio, sempre da supermercato, lo abbiamo nel settore zuccheri e dolcificanti. Avete presente i barattoli di fruttosio, lo “zucchero della frutta”, spesso illustrati graficamente con uva, limoni, mele e altra frutta? Se è lo zucchero della frutta lo avranno estratto dalla frutta no? Certo che no! Non sarebbe economicamente sensato. Anche in questo caso si può partire dal mais per ottenere il glucosio. Poi per effetto di un enzima il glucosio viene trasformato in fruttosio. Oppure si può partire da altre sostanze e con processi chimici diversi arrivare comunque al fruttosio. Vi sentite un poco truffati? Non dovreste. Il fruttosio del barattolo è esattamente identico a quello contenuto nell’uva. Uguale uguale. Casomai dovreste riflettere sul fatto che questa moderna infatuazione per il “naturale” viene sfruttata a piene mani commercialmente. Dal mais si possono ottenere moltissime altre sostanze utili: etanolo (il cosiddetto bio-etanolo), acido citrico, aminoacidi quali lisina, acido glutammico e triptofano, e molte altre sostanze che spesso troviamo negli alimenti. La filiera del mais è ormai così estesa che qualcuno ha stimato che la maggioranza degli alimenti confezionati contiene almeno un ingrediente proveniente, anche se alla lontana, dal mais. E non possiamo dimenticare che dalla soia, che è in gran parte geneticamente modificata, si ottengono prodotti come l’olio e la lecitina, pure largamente utilizzata come emulsionante dall’industria alimentare. Anche in questo caso non è obbligatorio dichiarare in etichetta l’origine eventualmente transgenica della lecitina, perché la lecitina di soia è lecitina di soia. A volte si trovano prodotti con la scritta “lecitina OGM-free” in etichetta. La molecola della lecitina è ovviamente sempre la stessa, ma in questo caso l’informazione è un chiaro strumento di marketing per raggiungere il consumatore che si oppone all’uso degli organismi geneticamente modificati o convincere all'acquisto chi crede che le molecole possano essere diverse a seconda della provenienza. Vale la pena anche di accennare al fatto che non soltanto le materie prime possono provenire da OGM, ma anche i microrganismi utilizzati nei vari processi di trasformazione possono essere stati modificati geneticamente per ottenere i prodotti desiderati. Nel caso della vitamina C il processo originale (processo Reichenstein) si svolge in sei stadi. È stato però sviluppato un microrganismo geneticamente modificato che permette di effettuare la trasformazione in soli due passaggi, con una notevole riduzione dei costi. È probabile che venga utilizzato, specialmente negli impianti in Cina, grande produttrice mondiale di vitamina C. Tuttavia, non essendo obbligatoria la segnalazione in etichetta, non è possibile saperlo con certezza. E comunque, ancora una volta, non ha la benché minima importanza perché le proprietà della vitamina C sono indipendenti dal modo con cui viene prodotta. Ha senso allora distinguere tra vitamina C “naturale”, “vera naturale”, qualsiasi cosa volesse intendere quella pubblicità descritta all’inizio, e “artificiale”? No. Certo che no. Piacerebbe molto ai chimici essere in grado di sintetizzare e duplicare a piacimento qualsiasi sostanza esistente in natura. Purtroppo non è così facile. Moltissime sostanze sono troppo complesse da sintetizzare, o quantomeno da sintetizzare in modo che sia economicamente vantaggioso produrle in laboratorio. In altri casi poi a interessare non è una singola molecola, ma una miscela complessa. È il caso della vaniglia. L’aroma di questa preziosa pianta è il risultato di una miscellanea di molecole aromatiche. Fortunatamente per il chimico − e per l’industria alimentare − un singolo componente fa la parte del leone: la maggior parte dell’aroma della vaniglia è dovuto ad una singola molecola, la vanillina, e questa sostanza si può sintetizzare in laboratorio attraverso vari processi chimici. Ovviamente non a partire dalla vaniglia, ma da materie prime molto meno costose: per esempio la lignina, un sottoprodotto dell’industria della lavorazione del legno. Un altro possibile produttore di vanillina è l’industria petrolchimica; ed è comprensibile che il solo associare la vanillina a qualcosa di sgradevole come i residui petrolchimici possa generare perplessità, diffidenza e anche repulsione nel consumatore. Tuttavia, per quanto strano possa sembrare, la magia dell’indistinguibilità degli atomi fa sì che la vanillina estratta dalla vaniglia sia indistinguibile dalla vanillina sintetizzata a partire dal petrolio, e abbia esattamente lo stesso aroma. La vaniglia è molto più costosa della vanillina. Dunque, perché usarla? Beh, quella piccola differenza aromatica tra la vanillina e l’aroma completo di vaniglia può essere percepito da un naso allenato. L’aroma è più strutturato, più complesso, e in alcune preparazioni gastronomiche può valere sicuramente la pena utilizzare un bel baccello[4] di vaniglia «naturale». Ma non sempre, come vedremo in un prossimo articolo dedicato alla vaniglia. Vi possono essere poi anche ragioni di sostenibilità ambientale, oltre che economica, per utilizzare vanillina sintetica invece che estratta dalla vaniglia. Ogni anno si utilizzano 12 000 tonnellate di vanillina. Di queste soltanto 120 tonnellate provengono dai baccelli di vaniglia. Il restante 99% è sintetizzato chimicamente. Sarebbe ambientalmente insostenibile cercare di produrre tutta la vanillina a partire dalla pianta di vaniglia. Anche un esame della legislazione europea fa capire quanto l’indicazione dell’origine naturale delle sostanze aromatizzanti sia considerata importante dai consumatori. Una direttiva del 1988 distingueva le sostanze aromatizzanti ammesse nell’industria alimentare in tre categorie: Quindi gli aromi naturali e quelli naturali identici sono, come abbiamo spiegato, la stessa cosa, anche se il consumatore li percepisce come diversi ed è disposto a pagare diversamente per i due. L’Unione Europea però recentemente ha cambiato la classificazione, in considerazione del fatto che Il nuovo regolamento europeo, approvato nel dicembre del 2008, distingue quindi soltanto tra “aromi naturali” e i generici “aromi”, che includono sia sostanze identiche a quelle presenti in natura sia quelle inventate dai chimici. Da chimico io avrei preferito che semplicemente non si distinguesse più tra aromi naturali e aromi naturali identici, visto che stiamo parlando delle stesse molecole. Ma, come notato dal legislatore, questo fatto confonde il consumatore che invece crede erroneamente che questa differenza ci sia. La vanillina sintetica dunque, pur essendo chimicamente indistinguibile da quella presente nella vaniglia, è classificata in una categoria diversa. Paradossalmente, tra l’altro, il petrolio da cui si ricava la vanillina è sicuramente una sostanza naturale. La distinzione delle molecole in naturali e non naturali è quindi una classificazione che si basa su criteri culturali, economici, filosofici, anche psicologici se vogliamo, ma non certo chimici. Siete andati in farmacia per comperare dell’Aulin® ma il farmacista vi dice che l’ha esaurito. Però vi offre in cambio un “generico”. Si chiama nimesulide. Sostiene che ha le stesse proprietà, che è una copia, e in più costa anche meno dell’originale. Ci sarà da fidarsi? E che mai sarà un “generico” ? Tranquilli. Potete fidarvi. Ancora una volta è in gioco l’indipendenza delle proprietà di una molecola dalla propria origine. In questo caso sia chimica che commerciale. La molecola farmacologicamente attiva nell’Aulin® si chiama nimesulide. Una volta scaduto il brevetto di un farmaco, solitamente dopo non più di venti anni, chiunque può produrre e commercializzare lo stesso farmaco, a patto però di non chiamarlo con lo stesso nome, che è “registrato” e non scade mai. Un farmaco “generico” o “equivalente” vuole essere una copia del farmaco originale, contenente lo stessa molecola biologicamente attiva. Esistono aziende specializzate nella produzione di farmaci generici, fuori brevetto. E grazie all’indistinguibilità delle molecole non importa se la sequenza di reazioni chimiche utilizzate per sintetizzare il principio attivo è uguale o diversa da quella originariamente usata dal primo produttore. Poiché l'attività e le modalità di azione di un farmaco possono dipendere anche da come è formulato, da quali altri ingredienti contiene, non è detto però che il farmaco generico sia perfettamente identico all'originale, un po' come la vanillina con la vaniglia. L’Aulin®  negli ultimi anni è stato al centro di alcune polemiche e in alcuni paesi è stato tolto dal mercato. La stessa sorte ovviamente è toccata a tutti i farmaci a base di nimesulide. Qualsiasi conclusione raggiungano le future ricerche sui possibili effetti collaterali di questo farmaco sarà applicabile anche alla nimesulide, poiché si tratta della stessa molecola. Anche l’Aspirina® e l’acido acetil salicilico sono la stessa cosa, e se volete potete pensare alla vitamina C sintetizzata dall’amido di mais come la versione “generica” di quella sintetizzata nelle cellule del limone. Il chimico è anche in grado di sintetizzare molecole che non sono mai esistite in natura. Se alzate gli occhi e guardate un po’ in giro non avrete difficoltà a individuare sostanze sintetiche mai esistite in natura: dalla plastica a certi coloranti alle fibre di alcuni capi di vestiario. Tuttavia non esiste alcun motivo per considerare queste molecole come «innaturali», figlie di un dio minore, e in qualche modo più pericolose o da guardare con sospetto rispetto a quelle sintetizzate da un processo naturale. La tossicità di una molecola, come ricordava anche il legislatore europeo, non dipende assolutamente dal procedimento utilizzato per sintetizzarla ma solo dalle sue caratteristiche intrinseche. Ma di questo ne parliamo un'altra volta. Per ora volevo fissare il concetto \"l'origine di una sostanza chimica non influenza le sue proprietà\". Distinguere tra \"naturale\" e \"vero naturale\" ?   Mi viene da ridere! Dario Bressanini Articoli precedenti: Che cos'è naturale. Introduzione. [2] Gli ioni sono atomi o molecole che hanno acquistato una carica elettrica, positiva o negativa. Lo ione cloro viene indicato con Cl-, lo ione sodio con Na+, come potete leggere su qualunque etichetta di una acqua minerale. [3] Vale qui lo stesso discorso degli isotopi. Se in una molecola di acqua sostituiamo gli atomi di idrogeno con un suo isotopo, il deuterio, otteniamo una molecola di acqua pesante. Le sue proprietà sono leggermente diverse da quelle dell’acqua contenente l’idrogeno, di gran lunga più comune del deuterio. Analogamente, una coppia di molecole di acqua pesante sarà assolutamente identica. [4] Più correttamente si dovrebbe utilizzare il termine “capsule” invece che “baccelli” come è consuetudine." },
    { "title": "OGM: più che lo Slow poté il Fast Food", "text": "In questi giorni ho letto una sequenza incredibile di sciocchezze sugli OGM. Le solite. Ho letto sciocchezze sul sito di Beppe Grillo, preoccupato che \"non cresceranno più patate, piselli e pomodori autoctoni\". Si dà il caso che l'unico OGM coltivabile nella UE sia il mais Bt, che riduce l'uso di insetticidi e aumenta le rese, e forse Grillo non sa che il mais non si incrocia con patate piselli e pomodori. A dire il vero questa idea balzana che una coltura OGM possa \"contaminare\" le colture di tipo diverso che gli stanno intorno è molto diffusa. Quando mi capita di parlare di OGM a degli agricoltori (ogni tanto mi invitano a parlare) si stupiscono anche loro di come un sacco di gente pontifichi sui giornali di agricoltura senza saperne un accidente. Ho letto sciocchezze su siti ambientalisti: \"hanno dimostrato di costituire un rischio per la salute umana, hanno dimostrato di costituire un rischio ancor maggiore per l’ambiente\" mentre è invece dimostrato che gli OGM di tipo Bt (come il mais che si potrebbe coltivare in Italia e che altri paesi europei, come la Spagna, già coltivano) riducono l'uso di pesticidi e portano benefici agli agricoltori e all'ambiente. Ho letto stupidaggini sul Corriere della Sera del 23 Gennaio a pagina 27, dove tra gli OGM esistenti cosa ti vanno a mettere? I mitologici Fragola-Pesce e il Merluzzo-Pomodoro. Entrambi inesistenti come abbiamo già raccontato. Coldiretti dice \"in Italia esistono 195 specialità alimentari. Questo è il cuore della nostra identità e del nostro valore aggiunto sui mercati di tutto il mondo. Perché dobbiamo buttarlo via?\". Discorso bislacco perché: Coldiretti per coerenza dovrebbe avere il coraggio di chiedere che nei disciplinari di produzione di tutti i prodotti DOP si vieti esplicitamente l'utilizzo di mangimi OGM. Altrimenti sono solo chiacchiere e distintivo. Perché non lo fa? Le sciocchezze dette da esponenti politici, ministri compresi, sugli OGM ho invece smesso di leggerle. C'è un limite al masochismo   . Poiché abbiamo già parlato varie volte di questi aspetti su questo blog, e li ho discussi a lungo anche nel mio libro \"OGM tra leggende e realtà\", rimando ai vecchi articoli elencati in fondo al post per chi fosse interessato ad approfondire questi aspetti (e al libro ovviamente, vivamente consigliato anche a Beppe Grillo). Questa volta vi racconto una storia che in pochi in italia conoscono. Vi parlerò di patate La patata è una coltura importante per il sistema alimentare globale, che può essere attaccata in modo distruttivo da numerose pesti (virus, funghi e insetti). Nel mondo anglosassone tutti ricordano ancora la Great Irish potato famine, una terribile carestia che colpì l’Irlanda tra 1845 e il 1849. Un terzo della popolazione dell’epoca dipendeva completamente dalla coltivazione delle patate per ottenere il cibo quotidiano. Un fungo, la peronospora della patata (Phytophthora infestans) improvvisamente si diffuse in tutta l’Irlanda distruggendo un terzo del raccolto di patate del 1845 e l’intero raccolto dell’anno successivo. La carestia e la conseguente fame diffusa furono la causa di malattie e morti, che qualcuno stima in un milione su poco più di otto milioni di abitanti. Per sfuggire alla fame circa un milione di persone emigrò, specialmente verso gli Stati Uniti, il Canada, l’Australia e l’Inghilterra. Alcuni studiosi stimano che tra morti ed emigrazione in quegli anni difficili la popolazione irlandese sia diminuita del 20-25%. Visti i precedenti storici non stupirà sapere che le coltivazioni di patate, oggi, sono spesso sottoposte a trattamenti con insetticidi, funghicidi e altri prodotti. In Italia (fonte Istat, 2005) il 27% della superficie coltivata a patata è sottoposta a difesa fitosanitaria. Il clima influenza molto la necessità di utilizzare prodotti chimici per difendere il raccolto. Negli USA la superficie coltivata a patate è di circa mezzo milione di ettari, di cui l’80% viene trattata con pesticidi, specialmente contro insetti, virus e funghi. Nel corso degli decenni gli agronomi hanno cercato di introdurre dei caratteri di resistenza alle pesti principali attraverso le tradizionali tecniche di incrocio. Tuttavia il progresso in questo campo è molto lento: durante un incrocio oltre ai caratteri che si vogliono trasmettere si possono trasferire anche caratteristiche indesiderate che si debbono poi eliminare con ulteriori incroci. Possono servire anche 15 anni dal primo incrocio fino all’ottenimento di una nuova varietà di interesse commerciale. L’ingegneria genetica offre una soluzione più veloce, permettendo il trasferimento solo dei geni di interesse. Tra gli insetti maggiormente distruttivi per l’ortaggio più amato dai bambini (a patto che sia fritto e salato; l’ortaggio, non l’insetto) c’è la dorifora, Leptinotarsa decemlineata, che uccide la pianta divorandone le foglie. Negli Stati Uniti oltre l’80% degli insetticidi usati dai coltivatori di patate serve proprio per proteggerle dai virus e dalla dorifora. Quest’ultima in particolare è difficile da combattere, anche perché in passato ha sviluppato resistenze ai pesticidi sintetici: è necessario usare diversi insetticidi in combinazione, o introdurne di nuovi, per evitare che l’insetto diventi di nuovo resistente. Si è stimato che senza l’utilizzo dei pesticidi l’attuale produzione USA di patate diminuirebbe del 57%. Vent’anni fa gli scienziati della Monsanto sono riusciti a inserire nel DNA della patata un gene del Bacillus thuringiensis che codifica la proteina chiamata CryIIIA, che è tossica per alcuni insetti tra cui la dorifora, mentre è del tutto innocua per i mammiferi. Questo batterio viene ampiamente utilizzato in agricoltura biologica come pesticida e gli OGM che sfruttano i geni provenienti da questi batteri si chiamano OGM di tipo Bt. Durante le prove di campo le patate OGM sono arrivate intatte sino al raccolto dei tuberi, senza richiedere l’uso di alcun pesticida. Nel 1995 la divisione NatureMark della Monsanto immette sul mercato la patata Bt resistente alla dorifora, con il nome commerciale NewLeaf. Negli anni successivi Monsanto ha aggiunto alle sue patate Bt anche il gene per la resistenza al virus dell’accartocciamento delle foglie (patata NewLeaf Plus) e quello contro il virus Y (patata NewLeaf Y ). Il nuovo prodotto diventa subito un successo presso gli agricoltori americani perché la tecnologia insetticida era dentro il seme, e quindi si potevano evitare i costosi trattamenti insetticidi e, allo stesso tempo, liberare nell’ambiente meno pesticidi. Anche la qualità dei tuberi migliorava, grazie all’eliminazione dei problemi dovuti ai virus. Le patate modificate da Monsanto erano delle varietà Russet burbank, Superior, Shepody e Atlantic, ma nulla vieta di inserire le stesse caratteristiche in altre varietà. Spesso si sente dire, erroneamente, che l’introduzione degli OGM ridurrebbe la «biodiversità». Questo esempio dovrebbe aver chiarito che questo non è affatto automatico, almeno se si parla di «biodiversità» di varietà coltivate. Così i 600 ettari di patata OGM seminati nel 1995 crebbero rapidamente fino a 20 000 ettari nel 1998. La crescita in realtà avrebbe potuto essere più rapida, ma fu frenata dalla limitata disponibilità di semi: dopo aver generato una pianta OGM in laboratorio, infatti, per commercializzarla se ne devono moltiplicare i semi in modo tradizionale e, a parte un caso riportato in quattro articoli di letteratura (ma non peer reviewed) avvenuto circa 2000 anni fa in Palestina con dei pani e dei pesci   , non sono noti casi recenti di miracoli moltiplicativi di alimenti, e sicuramente neanche la potente Monsanto ne detiene il brevetto. Insomma, nonostante l’aiuto delle biotecnologie, la produzione di semi commerciali in modo tradizionale richiede tempo, a volte anni. Improvvisamente però il vento cambiò e le vendite delle piante di patata OGM calarono rapidamente. Nel 2001 Monsanto ritirò i semi delle NewLeaf dal mercato e si concentrò sulla promozione delle colture resistenti al suo erbicida Roundup, molto più profittevoli. Che cosa era successo? Ci fu una combinazione di vari fattori. In primo luogo in quegli stessi anni la Bayer aveva introdotto un nuovo efficace insetticida ad ampio spettro, l’imidacloprid, un composto chimico della classe dei neonicotinoidi (che recentemente sono venuti alla ribalta in Italia sulle pagine dei giornali perché accusati di contribuire a una misteriosa morìa di api in varie parti del mondo). Per il coltivatore sostituire un insetticida con un altro non comporta un cambiamento delle pratiche agricole abituali. La coltivazione di un OGM di tipo Bt implica invece attività addizionali, per esempio la creazione di piccole «zone rifugio» non-Bt ove lasciar libero sfogo agli insetti per evitare l’insorgere del fenomeno della resistenza. Ciò nonostante l’adozione iniziale delle patate transgeniche fu buona, segno che gli agricoltori ne traevano un vantaggio economico, ma nel 1998 le coltivazioni Bt rappresentavano ancora soltanto il 4% della superficie totale seminata a patate negli USA. La maggior parte della produzione di patate non finisce in negozi e supermercati, ma è acquistata dall’industria alimentare che la trasforma per lo più in patatine tagliate e surgelate, che sono poi vendute ai ristoranti e alle catene di ristorazione dei cosiddetti fast food. Grandissimi acquirenti di patate trasformate sono ovviamente McDonald’s e Burger King, ma anche la Procter and Gamble per il marchio Pringles e la PepsiCo Inc. che produce le patatine Frito-Lay. Fino a quel momento nella catena distributiva, dal campo al piatto, le patate OGM (una piccola minoranza, come abbiamo visto) erano mescolate con le altre, distinguendo solo in base alla varietà. Ma le cose cambiarono radicalmente nel 1999, quando il dibattito sugli OGM raggiunse le prime pagine dei giornali. I consumatori iniziarono a essere sospettosi nei confronti degli alimenti geneticamente modificati, e le catene di fast food sentirono l’esigenza commerciale di poter soddisfare la richiesta di potenziali clienti di consumare patate OGM-free; perciò imposero ai distributori di «segregare» le patate OGM in una catena commerciale separata e parallela. Questo non era possibile visto che le patate GM venivano mescolate con le altre, e «segregarle» in una catena commerciale separata e parallela avrebbe significato imporre dei costi maggiori per le patate GM. Curiosamente questo è quello che in alcuni paesi succede ora, ad esempio per la soia o per il mais, dove però a dover essere «segregati» sono i prodotti non GM, che quindi anche per questo hanno un costo superiore. Nel 1998 tuttavia solo il 4% delle patate USA era transgenico e quindi sarebbero state loro a dover essere separate dalla normale catena commerciale. Nel 1999 McDonald’s, a seguito delle reazioni negative dei consumatori verso gli OGM, impone ai suoi fornitori di non utilizzare più le patate NewLeaf. In seguito a questa decisione immediatamente anche Burger King, la Procter and Gamble e la PepsiCo adottano lo stesso comportamento. Il «segnale di mercato» viaggiò velocemente lungo la catena commerciale: i trasformatori chiesero agli agricoltori di poter separare le patate GM, cosa che abbiamo visto non era possibile fare a costo zero. Così gli agricoltori abbandonarono la patata NewLeaf, la cui coltivazione crollò a 4000 ettari nel 2000. Monsanto allora decise di ritirare i semi dal mercato per rivolgere i suoi sforzi commerciali altrove, specialmente verso la soia e il mais.  Questa vicenda illustra bene il fatto che alla «battaglia degli OGM» partecipano molti soggetti economici con interessi diversi, e che il successo commerciale di un OGM può essere condizionato da un movimento d’opinione più che dalle multinazionali biotech come Monsanto. Le patate NewLeaf avevano indubbi vantaggi per gli agricoltori statunitensi: garantivano un prodotto di qualità, rese migliori e un risparmio sugli insetticidi. Anche l’ambiente ne avrebbe guadagnato: uno studio del 2002 ha stimato che se le coltivazioni di patate in Idaho, Oregon e nello Stato di Washington avessero adottato in massa la nuova patata Bt, si sarebbero usate ben 650 000 tonnellate di pesticidi in meno! Mica bruscolini, come si dice. Tuttavia, di quali di questi vantaggi poteva godere McDonald’s? Nessuno. Rischiava invece di «rovinarsi l’immagine» vendendo patate OGM a consumatori abituali attenti ai possibili rischi sulla salute sventolati dai media. Lo so: sono sicuro che leggendo la frase precedente qualche lettore sarà scoppiato in una risata. L’idea che un «consumatore abituale di patatine fritte e alimenti da Fast Food» possa porsi dei problemi salutistici nei confronti degli OGM sembra paradossale. E sicuramente lo è. Ma così va il mondo guidato dai princìpi del marketing e del branding. Così Monsanto dovette chinare il capo e mise in ibernazione la sua divisione NatureMark, in attesa di tempi migliori. Certo, peccato per quella mezza milionata di tonnellate di pestidici riversata nell’ambiente ogni anno negli USA e molto di più nel mondo. L’imidacloprid e la Bayer ringraziano. Fossi stato in loro avrei almeno mandato una scatola di cioccolatini di ringraziamento a McDonald’s. O almeno un sacchetto di patatine. Le patate OGM resistenti ai virus e agli insetti comunque esistono ancora, e a quanto pare sono rispuntate recentemente in Russia. Nel 2002 scienziati russi del centro di bioingegneria dell’Accademia delle Scienze annunciavano la patata Elizabeth, prodotta trasferendo la tecnologia Bt delle patata NewLeaf di Monsanto ad una varietà russa. Nel 2006 venne approvata per la produzione e il consumo. È notizia recente che ora la patata OGM russa è già sul mercato. Chissà che prima o poi non rispuntino patate Bt in altri paesi del mondo. Dario Bressanini Bibliografia The rise and fall of NewLeaf potatoes. M. Thornton, NABC 15 The potato story, W. K. Kaniewski e P. E. Thomas, AgBioforum 7(1-2): 41-46. 2004 The Present and Future Role of Insect-Resistant Genetically Modified Potato Cultivars in IPM, Edward J. Grafius and David S. Douches, Progress in Biological Control 195-221 (2008) Effectiveness of Bt Newleaf potato to control Leptinotarsa decemlineata (Say) (Coleoptera: Chrysomelidae) in Bulgaria, P. Kalushkov and R. Batchvarova Biotechnology &amp; Biotechnological Equipment (19) 2005 No 1. pp. 28-34 Articoli precedenti sugli OGM:" },
    { "title": "Arance anticancro e diete vegetariane", "text": "Sabato 30 gennaio l'Associazione Italiana per la Ricerca sul Cancro (IARC) sarà presente in moltissime piazze italiane con le sue ormai famose “Le Arance della Salute”. Chi acquisterà una reticella di arance riceverà anche la pubblicazione speciale “I pro e i contro della dieta vegetariana”, una guida pratica con i consigli di AIRC, corredata da nove ricette realizzate appositamente per AIRC da “La Cucina Italiana”. E' stato ormai dimostrato che una dieta ricca di frutta e verdura, specialmente fresca, contribuisce notevolmente a ridurre la probabilità di contrarre il cancro. Il Codice Europeo contro il Cancro suggerisce il consumo di almeno cinque porzioni giornaliere di frutta e verdura. Quindi, per dare il mio contributo all'iniziativa, oltre a segnalare l'evento vi propongo anche una ricetta che sfrutti le arance che eventualmente acquisterete. Si tratta di un classico della cucina siciliana. Avete bisogno di finocchi e arance  Pulite e tagliate il finocchio a fette molto fini  Prendete l'arancia e tagliate via i poli  Ora con un coltello affilato procedete a tagliar via la buccia, eliminando il più possibile le fibre bianche.  Se rimangono dei residui bianchi non vi preoccupate, li toglierete in seguito.  Ora affondate il coltello per tagliare ed estrarre uno spicchio alla volta, escludendo la pellicina bianca.  Ed ecco gli spicchi ripuliti e pronti per essere utilizzati.  Mettete in una ciotola gli spicchi, il finocchio, aggiungete sale, olio extravergine e, se piace, del pepe. Io ho aggiunto anche un poco di timo fresco e a qualcuno piace anche aggiungere delle olive.  Buon appetito. Io l'ho usata come contorno per un trancio di tonno  A proposito di pesce, l'opuscolo distribuito da AIRC, riferendosi alla dieta latto-ovo-vegetariana dice che \"rinunciare ai benefici del pesce, sia nell’ambito della prevenzione dei tumori sia in quello cardiovascolare, è un peccato.\", e ovviamente concordo, anche perché è così buono! Riporto qui cosa cosa dice l'opuscoletto, e il sito, sulle varie diete vegetariane (non sono in grado ora di fornire gli opportuni riferimenti scientifici delle varie affermazioni contenute perché non è farina del mio sacco, per cui prendetelo solo come punto di partenza per una eventuale discussione) Buone arance a tutti Dario Bressanini" },
    { "title": "Via libera al mais OGM dal Consiglio di Stato anche senza piani di coesistenza", "text": "Volevo lasciar passare un po’ di tempo prima di riparlare ancora di OGM ma ho visto che nessuno ancora parla di una notizia importante, per cui ho deciso di farlo io. Il Consiglio di Stato (VI sezione del Consiglio di Stato n. 183 del 19 gennaio 2010 - Pres. Barbagallo, Est. De Nictolis) ha dato il via libera, dando torto al Ministero delle Politiche Agricole e Forestali, alla coltivazione del mais OGM già autorizzato dalla UE. Riassumendo, se un’azienda agricola chiede al Ministero delle politiche agricole l’autorizzazione alla coltivazione di un ogm già autorizzato dalla UE, come il mais OGM, il Ministero non può prendere come scusa per non concedere l’autorizzazione il fatto che le regioni non hanno ancora adottato dei piani di coesistenza. Riassumo la vicenda Silvano Dalla Libera è un maiscoltore friulano. È vice presidente di Futuragra, una associazione di agricoltori favorevoli alle biotecnologie. Dalla Libera nel 2007 si era rivolto al Tribunale dopo che il ministero delle Politiche agricole gli aveva negato l'autorizzazione alla semina di mais OGM regolarmente approvato dalla UE perché mancavano ancora i piani regionali di coesistenza. Nel ricorso si sostiene l’illegittimità del rifiuto del ministero perché Dopo un pronunciamento del TAR e un ricorso ora arriva la decisione finale del Consiglio di Stato. La sentenza muove dall’analisi della direttiva 2001/18/CE che costituisce il testo normativo fondamentale sugli OGM per quel che riguarda l’“immissione in commercio” e l’“emissione deliberata” nell'ambiente. Ricorda poi che «l'autorizzazione concessa secondo la procedura […] è valida in tutta la Comunità». In pratica quello che dice il Consiglio di Stato è che le autorizzazioni della UE sono valide in tutti gli stati dell’Unione, e che non si può escludere alcuna forma di agricoltura. Potete trovare la lista degli OGM già autorizzati dalla UE nel database di gmo-compass. Ve ne sono molti autorizzati per l’alimentazione umana e come mangimi (che anche in Italia si importano in quantità), ma solo uno, il vecchio MON810 resistente ad alcuni insetti è tuttora approvato per la coltivazione. La corte poi mette in chiaro che la coesistenza non riguarda gli aspetti ambientali e sanitari, già presi in considerazione a livello dell’Unione, ma solo gli  “aspetti economici connessi alla commistione tra culture transgeniche e non transgeniche”, in relazione alle “implicazioni” che l'impiego di OGM può comportare sulla “organizzazione della produzione agricola”. La corte ricorda poi come la Commissione europea abbia già respinto, ai sensi dell'art. 95 del Trattato, un progetto di legge del Land dell’Austria superiore di vietare qualsiasi OGM su tutto il territorio. In pratica dichiararsi OGM-free su tutto un territorio e per qualunque OGM è contro la legislazione europea. In particolare, riguardo agli Stati Membri Inoltre Anche per la Corte Costituzionale: Riguardo alle varietà di mais geneticamente modificate per le quali è stata richiesta l’autorizzazione alla messa a coltura, già coltivate da anni in altri paesi europei, principalmente in Spagna: Il ministero da parte sua sosteneva che non poteva autorizzare alcunché perché mancavano i piani di coesistenza. La corte rigetta questa interpretazione perché: Cioè, il diritto comunitario ammette che si possa derogare alle autorizzazioni europee solo per un OGM specifico, per rischi  sanitari o di sicurezza ambientale, e a patto che questi siano documentati. Poiché la coesistenza riguarda l'aspetto economico e organizzativo, non si può su questa base negare l'autorizzazione E a nulla vale il generico richiamo al principio di precauzione: Per poter invocare questo principio, prima di tutto ci si deve riferire ad un OGM specifico e non ragionare in astratto, e in più si deve documentare scientificamente gli eventuali rischi per la salute o l’ambiente. Quindi, conclude la corte Questo significa che ora gli agricoltori italiani che lo desiderino possono seminare il mais OGM? Non così presto. È possibile che il Ministero, vista l’avversione del Ministro Luca Zaia contro gli OGM, cerchi qualche altra via per impedirne la coltivazione. In Francia e in Germania ad esempio il mais MON810 è stato bandito invocando la clausola di salvaguarda, adducendo “nuovi rischi per la salute e l’ambiente”. “Nuovi” rispetto alle conclusioni giunte in sede UE quando è stata concessa l’autorizzazione. Come ricorda il Consiglio di Stato non è legalmente possibile semplicemente appellarsi ad un generico “rischio” ma si deve entrare nel dettaglio su quale rischio specifico, in che modo si esplica e quantificarlo, e supportare il tutto con adeguata letteratura scientifica seria. Nessuna delle passate decisioni di vietare le coltivazioni nella UE è stata poi supportata da un parere scientifico favorevole e sono quindi da considerarsi decisioni dettate dalle esigenze politiche interne ai due paesi dove l’opposizione agli OGM non è meno forte che da noi in Italia. In Spagna invece ne coltivano circa 80.000 ettari. L’EFSA ha ribadito che il divieto applicato in Francia non è fondato scientificamente e alle stesse conclusioni è arrivata la commissione centrale tedesca per la biosicurezza. Avendo già l’EFSA ribadito che non esistono fatti nuovi tali da giustificare un divieto alla coltivazione di questo mais, non ho idea se il Ministero vorrà, rischiando di perderci la faccia, tentare di applicare la clausola di salvaguardia. Non sono un indovino né un giurista e non so ora cosa succederà, ma una cosa è certa: la sentenza del Consiglio di Stato è destinata a riaccendere il dibattito sugli OGM, anche perché ha stabilito che anche in mancanza dei piani di coesistenza regionali gli OGM già autorizzati possono essere coltivati. In più ha chiarito ancora una volta che secondo la legislazione europea non è possibile per l’Italia dichiararsi, come in molti vorrebbero, contro gli OGM tout court ma è necessario entrare nel dettaglio caso per caso e se si vuole impedirne la coltivazione ovunque sono necessarie serie motivazioni scientifiche. Dario Bressanini" },
    { "title": "Il ghiaccio trasparente", "text": "Avete presente quelle pubblicità che mostrano un bicchiere pieno di whisky con del ghiaccio perfettamente trasparente? Beh, scordatevi di ottenere ghiaccio così senza la minima imperfezione con un normale freezer casalingo. E infatti per fare quelle foto normalmente si usa del finto ghiaccio realizzato in plastica (ad esempio in metacrilato). I cubetti di ghiaccio ottenuti mettendo in freezer dell’acqua negli appositi sacchetti o nelle vaschette sono normalmente biancastri e poco trasparenti, con molte imperfezioni, spesso con vistose fratture perché la formazione del ghiaccio avviene dall’esterno verso l’interno. L’acqua liquida rimane intrappolata in un involucro di ghiaccio e quando solidifica, aumentando il volume, provoca la rottura del ghiaccio.  I motivi dell’opacità sono principalmente due: i sali e i gas disciolti nell’acqua e le modalità di raffreddamento. I sali presenti impediscono, durante la formazione del ghiaccio, che si formi un reticolo cristallino perfetto rendendo il ghiaccio opaco. Lo stesso effetto hanno i gas disciolti che rimangono intrappolati. Possiamo allora provare a prendere dell’acqua distillata, priva di impurezze, e farla bollire per qualche minuto per eliminare la maggior parte dei gas disciolti: la solubilità dei gas diminuisce con la temperatura. Una volta raffreddata l’acqua è pronta per essere congelata. Ecco l’esperimento: ho preso dell’acqua deionizzata al supermercato: quella che si mette nei ferri da stiro e nei radiatori delle automobili. Non è pura come quella bidistillata ma può andare. L’ho fatta bollire per cinque minuti e poi, una volta raffreddata, l’ho messa nel freezer. Come controllo ho anche messo a congelare l’acqua del mio rubinetto e dell’acqua gassata.  Al centro l’acqua del rubinetto. Mano a mano che il ghiaccio si forma le impurezze, sia i sali disciolti che i gas, si concentrano all'interno del futuro ghiacciolo, formando dei difetti nella struttura cristallina del ghiaccio e rendendolo opaco e biancastro. A sinistra l’effetto è ancora più evidente: l’acqua gassata è ricca di anidride carbonica disciolta e il ghiacciolo formato è completamente opaco. A destra invece l’acqua deionizzata bollita. Vedete come le impurezze siano molto minori e la parte trasparente più grande. Per ottenere del ghiaccio perfettamente trasparente tuttavia è necessario che il raffreddamento avvenga molto lentamente, condizione quasi impossibile da ottenere nei freezer casalinghi, che raggiungono i -19 °C in poco tempo. Ho quindi preparato un “bagno termico”, utilizzando del ghiaccio residuo dell’ultima nevicata (a proposito, in questo momento sta nevicando   ). L’acqua demineralizzata bollita è rimasta per un paio di giorni al freddo: la temperatura esterna era di qualche grado sotto lo zero.  Raffreddandosi lentamente i gas ancora disciolti possono lentamente migrare e radunarsi in bollicine come quelle che vedete qua sotto.  Perché tutto questo? Serve a qualche cosa? No. Solo per divertimento   . Il ghiaccio mi affascina e cercare di fare il ghiaccio il più possibile trasparente era una piccola sfida   . A presto Dario Bressanini" },
    { "title": "Dieci risposte a Carlo Petrini sugli OGM", "text": "Ho letto i 10 punti di Carlo Petrini contro gli ogm. http://espresso.repubblica.it/dettaglio/perche-dico-no-dieci-volte/2120670/12 Vorrei rispondere punto per punto (anche se la visibilita’ che ho è diecimila volte inferiore a quella di Carlo Petrini con un articolo su l’Espresso) 1. Contaminazione Coltivare Ogm in sicurezza, in Italia, è impossibile; le aziende sono di piccole dimensioni e non ci sono barriere naturali sufficienti a proteggere le coltivazioni biologiche e convenzionali. L'agricoltura fa parte di un sistema vivente che comprende la fauna selvatica, il ciclo dell'acqua, il vento e le reazioni dei microrganismi del terreno: una produzione Gm non potrà restare confinata nella superficie del campo in cui viene coltivata. FALSO: sono disponibili vari studi che dimostrano come la coesistenza sia perfettamente possibile. Le distanze da tenere possono variare da pochi metri (come per il riso) a decine di metri (come il mais) o addirittura non servire, in tutti quei casi dove le piante si autofecondano e non rilasciano polline nell’ambiente. Oppure è il portainnesto (del melo o della vite) ad essere transgenico, per proteggere da alcuni insetti, mentre fiori e frutti sarebbero completamente “ogm free”. Vedi ad esempio questi documenti tra i tanti disponibili http://www.gmo-compass.org/eng/regulation/coexistence/201.coexistence_is_possible.html http://www.gmo-compass.org/eng/regulation/coexistence/134.coexistence_agriculture_minimising_cross_pollination.html http://www.pgeconomics.co.uk/pdf/Co-existence_maize_10october2006.pdf 2. Sovranità alimentare Come potrebbero gli agricoltori biologici, biodinamici e convenzionali essere sicuri che i loro prodotti non siano contaminati? Una diffusione, anche limitata, delle coltivazioni Ogm in campo aperto, cambierebbe per sempre la qualità e la situazione attuale della nostra agricoltura, annullando la nostra libertà di scegliere quel che mangiamo. FALSO: le misure di coesistenza sono fatte apposta per non far perdere la certificazione biologica, rimanendo sotto il livello legale dello 0,9% di commistione. Livello che gia’ si applica ora in italia dove pure non si possono coltivare ogm. I semi che gli agricoltori biologici di mais comprano, ad esempio, possono gia’ contenere tracce di mais ogm, e il prodotto finale può contenerne sino allo 0,9% senza perdere la certificazione. Gia’ oggi nei prodotti biologici si riscontrano tracce di ogm (o di pesticidi) senza che venga persa la certificazione. Vedi ad esempio i risultati del piano nazionale residui 2008 del ministero della salute  http://www.salute.gov.it/imgs/C_17_pubblicazioni_1074_allegato.pdf 3. Salute Ci possono essere problemi di salute per animali alimentati a Ogm. FALSO: Tutti gli studi SERI in questo campo hanno smentito questo fatto. Sono stati pubblicati articoli, i piu’ recenti di Seralini, dove rianalizzando con metodi statistici vecchi esperimenti si sostiene che il mais ogm possa causare alterazioni fisiologiche. Varie istituzioni scientifiche hanno piu’ volte smentito queste conclusioni bollando come “sballate” le tecniche statistiche usate da Seralini. Purtroppo gli attivisti continuano a citare questi lavori senza citare le varie bocciature http://www.efsa.europa.eu/en/events/event/gmo100127-m.pdf http://www.foodstandards.gov.au/educationalmaterial/factsheets/factsheets2009/fsanzresponsetoseral4647.cfm http://www.salmone.org/wp-content/uploads/2010/02/hcbpress.pdf In più, che non esistano rischi sanitari dagli ogm, oltre che innumerevoli rapporti scientifici e l’EFSA, lo hanno ammesso anche gli oppositori agli OGM, tra cui Slow Food, nel loro rapporto “Le ragioni di chi dice no” http://content.slowfood.it/upload/3E6E345B029d525A10lQj3FD7A86/files/Dossier_OGM-in-Agricoltura_Le-ragioni-di-chi-dice-no.pdf “i rischi delle attuali Piante Geneticamente Modificate sono molto bassi se non assenti” Si puo' discutere se il mais sia o meno il cibo piu' adatto ai bovini (cfr. Il Dilemma dell'onnivoro, Michael Pollan, Adelphi) ma questo esula dal fatto che il mais sia geneticamente modificato o meno. E' pero' un fatto, poco noto agli italiani, che il mais Bt resistente agli insetti e' piu' sano per l'uomo perche' contiene meno tossine (fumonisine), che invece sono presenti in misura maggiore nel mais italiano sia convenzionale che biologico e che possono raggiungere livelli preoccupanti, soprattutto per le donne in gravidanza. E da quel mais possono passare  al latte delle vacche e quindi al formaggio, anche DOP come dimostrato da un'inchiesta de \"Il Salvagente\". Sugli OGM sono stati fatti studi per vedere se la composizione del latte o della carne di animali nutriti da OGM era in qualche modo diversa, e non è risultato nulla di anomalo. Una rassegna completa recente in due parti è accessibile su http://arjournals.annualreviews.org/doi/pdf/10.1146/annurev.arplant.58.032806.103840?cookieSet=1 e http://arjournals.annualreviews.org/doi/pdf/10.1146/annurev.arplant.043008.092013 Perchè il cittadino italiano non ne è a conoscenza? Perchè la stampa preferisce intervistare Carlo Petrini, Mario Capanna, Giulia Maria Crespi o il ministro Luca Zaia piuttosto che uno delle migliaia di scienziati competenti che lavorano in questo campo, anche italiani. 4. Libertà Le coltivazioni Ogm snaturano il ruolo dell'agricoltore che da sempre migliora e seleziona le proprie sementi. Con le sementi Gm, invece, la multinazionale è la titolare del seme: ad essa l'agricoltore deve rivolgersi ad ogni nuova semina (poiché, come tutti gli ibridi, in seconda generazione gli Ogm non danno buoni risultati) ed è proibito tentare miglioramenti se non si pagano costose royalties. FATTO: non tutti gli OGM sono ibridi e non tutti sono prodotti da multinazionali FATTO: la maggior parte degli agricoltori (convenzionali o biologici) acquista semi ogni anno, e mi stupisce che Petrini non lo sappia. Sono ormai finiti i tempi, da quasi un secolo, in cui gli agricoltori miglioravano le proprie sementi, perche’ ora si preferisce acquistare sementi certificate, prive di virosi, e con germinazione e qualita’ molto elevata. Salvare i propri semi per l’anno successivo, a parte casi specifici e su piccola scala, può portare ad una riduzione notevole della qualita’ del raccolto. In piu’ le aziende produttrici di semi (che sono spesso le stesse che producono ogm) svolgono ricerca e sviluppo e lanciano sul mercato sempre nuove colture. Ad esempio i semi dei pomodori di Pachino (quelli famosi a grappolo) sono sviluppati da una azienda biotech israeliana, la Hazera Genetics, non certo dagli agricoltori “che da sempre migliorano il seme”. FATTO: gli ibridi esistono da quasi un secolo. I coltivatori di mais italiano comprano ibridi (non ogm) ogni anno. Per molte altre colture sono stati sviluppati gli ibridi. Se gli agricoltori li usano evidentemente gli conviene. Nessuno li obbliga. Lasciamoli liberi di scegliere.  FATTO: gli ogm sviluppati dalla ricerca pubblica, anche italiana, sarebbero disponibili per gli agricoltori come qualsiasi altra coltura sviluppata nel secolo precedente. Ad esempio il grano Senatore Cappelli, tanto decantato ultimamente, non è stato “selezionato dagli agricoltori”, ma è il risultato del lavoro di un genetista agrario italiano, Nazareno Strampelli, che ha selezionato una varieta’ tunisina di grano duro, adattata al clima italiano, e l’ha resa disponibile agli agricoltori.  FATTO: oltre ai maiscoltori, che hanno gia’ manifestato l’interesse a provare in campo gli ogm, esistono anche altri agricoltori interessati. Ad esempio i risicoltori italiani, come dimostra questo loro documento  http://bressanini-lescienze.blogautore.espresso.repubblica.it/files/2009/11/090924-Senato-audizione-OGM.pdf 5. Economia e cultura I prodotti Gm non hanno legami storici o culturali con un territorio. L'Italia basa buona parte della sua economia agroalimentare sull'identità e sulla varietà dei prodotti locali: introdurre prodotti senza storia indebolirebbe un sistema che ha anche un importante indotto turistico. FATTO: se questi ragionamenti fossero stati fatti nei secoli scorsi in Italia non si sarebbe potuto importare pomodori, patate, mais, zucchine, melanzane, per non parlare del recente Kiwi, e cosi’ via. Il patrimonio agroalimentare italiano e’ ricco proprio perche’ e’ stato in grado di adattare al proprio territorio prodotti di altri paesi. Il gia’ citato grano Senatore Cappelli è una varieta’ tunisina, senza “legami storici o culturali con un territorio”. In piu’ esistono molti ogm completamente italiani, sviluppati dalla ricerca pubblica italiana. Pomodoro, melanzana, melo… Lasciamo liberi gli agricoltori di scegliere. 6. Biodiversità Le colture Gm impoveriscono la biodiversità perché hanno bisogno di grandi superfici e di un sistema monocolturale intensivo. Se si coltiva un solo tipo di mais, si avrà una riduzione anche dei sapori e dei saperi. FALSO: gli ogm possono arricchire la biodiversita’, riportando in auge varietà vegetali che non si possono piu’ coltivare per via di virosi, attacchi di insetti o altro. Non e’ affatto vero che gli ogm abbiano bisogno di grandi superfici: dipende ovviamente dalle colture. Un esempio di piccola coltura salvata dalle biotecnologie e’ la papaya delle Hawaii dove piccoli agricoltori ora possono continuare a coltivarla http://bressanini-lescienze.blogautore.espresso.repubblica.it/2007/11/07/la-papaya-ogm/ Ed essendo il risultato della ricerca pubblica gli agricoltori non hanno bisogno di pagare royalties o di ricomperare i semi. Per quel che riguarda l’Italia qui potete scaricabile gratuitamente, http://snipurl.com/u89gv un libro intitolato “Biotecnologie per la tutela dei prodotti tipici italiani”. Ci sono esempi concreti, dal pomodoro San Marzano al Melo della Valle d’Aosta, come si dovrebbe sempre fare discutendo di questi temi, e non fare discorsi astratti come purtroppo si sentono, troppo spesso, in Italia.  FATTO: il gene desiderato si può inserire in ogni coltura. Non c’è “un solo tipo di mais”. Una volta costruito un “evento” (questo è il termine tecnico) si può trasferire il gene con degli incroci tradizionali ad altre varieta’. In Argentina ad esempio esistono centinaia di diverse’ varieta’ di soia ogm, cosi’ come esistono molte varieta’ di mais, molte varieta’ di cotone. Quando si parla di “mais ogm” non si intende che ne esista una sola varieta’. Come altro esempio si può prendere la patata resistente alla dorifora, al virus dell’accartocciamento delle foglie e al virus Y. Queste resistenze sono state inserite in alcune varieta’ di patata http://www.naturemark.com/ e nulla vieta che si possano inserire in altre varieta’, come e' stato fatto recentemente in russia con una varieta' locale. Avrebbero esattamente lo stesso sapore, le stesse proprieta’ organolettiche, ma sarebbero resistenti ad insetti e virus, e quindi sarebbero più sane e di miglior qualita’ perché necessiterebbero di meno agrofarmaci. 7. Ecocompatibilità Le ricerche su Ogm indicano due \"vantaggi\": la resistenza ad un parassita del mais (la piralide) e a un diserbante (il glifosate). Quindi, essi consentirebbero un minore impiego di chimica di sintesi; ma la piralide del mais può essere combattuta seriamente solo con la rotazione colturale, e la resistenza a un diserbante porta ad un uso più disinvolto del medesimo nei campi, dato che non danneggia le piante coltivate ma solo le erbe indesiderate. FATTO: esistono colture che resistono a vari erbicidi (non solo il glifosate), tra cui la soia, il mais, la colza e la barbabietola da zucchero. Gli erbicidi, a meno di voler tornare ai tempi delle mondine, sono largamente utilizzati in tutta l’agricoltura convenzionale. Gli erbicidi associati agli ogm sono spesso meno tossici di quelli che vanno a sostituire. FATTO: esistono colture resistenti ai virus (patata, papaya, zucchina) per i quali non esistono soluzioni efficaci convenzionali.  FATTO: le colture ogm hanno gia’ portato ad una riduzione del consumo di insetticidi, nei paesi dove le colture Bt, come il mais che si vorrebbe seminare in Italia, sono coltivabili. In particolare in Asia le riduzioni di pesticidi utilizzati sono state spettacolari con grande miglioramento della situazione sanitaria degli agricoltori e dell’ambiente http://bressanini-lescienze.blogautore.espresso.repubblica.it/2009/11/02/un-ogm-buono-pulito-e-giusto/ Impedire che questa tecnologia (che combatte non solo la piralide ma anche altri insetti, come la diabrotica) venga utilizzata in Italia significa preferire che ogni anno vengano riversati nel nostro territorio tonnellate e tonnellate di pesticidi che avremmo potuto tranquillamente evitare. La rotazione non è un sistema applicabile in pratica nel nostro territorio (ci spieghi Petrini come mai in pianura padana gli agricoltori sono cosi’ poco accorti da non usarla e invece preferiscono spargere tonnellate di insetticidi ogni anno per combattere piralide e diabrotica) 8. Precauzione A circa trent'anni dall'inizio dello studio sugli Ogm, i risultati in ambito agroalimentare riguardano solo tre prodotti (mais, colza e soia). Le piante infatti mal sopportano le modificazioni genetiche e questa scienza è ancora rudimentale e in parte affidata al caso. Vorremmo ci si attenesse ad atteggiamenti di cautela e precauzione, come hanno fatto Germania e Francia, che hanno vietato alcune coltivazioni di Ogm. FALSO: che “Le piante infatti mal sopportano le modificazioni genetiche” è una stupidaggine colossale che qualunque studente di biologia può smentire. Un gene e‘ un gene! Mi può Petrini citare un lavoro serio dove si documenta che “Le piante infatti mal sopportano le modificazioni genetiche” ? FATTO:Che sia falso lo dimostra il fatto che sono stati sviluppati ormai centinaia di ogm diversi, per rispondere a vari problemi agricoli. Dalla vite al pomodoro al riso al frumento. Solo che questi ogm sono ancora nei cassetti delle universita’ dove sono stati sviluppati per via dell’avversione a queste tecnologie. È intellettualmente disonesto quindi, dopo essersi opposti all’introduzione di altri ogm, sostenere che ci sono solo pochi prodotti sul mercato. Anche in italia, nelle serre di molte  universita’, ci sono ogm pronti di vari tipi, dalla mela della valle d’aosta alla melanzana resistente al pomodoro san marzano.  FATTO: sono in arrivo, nei prossimi cinque anni, centinaia di nuovi OGM, per la maggior parte frutto della ricerca pubblica. Vedi questo documento del cento studi JRC della Commissione Europea http://ipts.jrc.ec.europa.eu/publications/pub.cfm?id=2420 FATTO: Francia e Germania hanno vietato il mais Ogm con motivazioni politiche, non scientifiche. Nessuna delle passate decisioni di vietare le coltivazioni nella UE è stata poi supportata da un parere scientifico favorevole e sono quindi da considerarsi decisioni dettate dalle esigenze politiche interne ai due paesi dove l’opposizione agli OGM non è meno forte che da noi in Italia. In Spagna invece se ne coltivano circa 80.000 ettari con grande soddisfazione degli agricoltori che lo utilizzano che hanno rese piu' elevate e utilizzano meno pesticidi. L’EFSA ha ribadito che il divieto applicato in Francia non è fondato scientificamente e alle stesse conclusioni è arrivata la commissione centrale tedesca per la biosicurezza. http://www.efsa.europa.eu/en/scdocs/doc/gmo_op_ej850_French_safeguard_clause_on_MON810_maize_en.pdf http://www.gmo-compass.org/eng/news/455.no_new_evidence_environmental_risks_through_maize_mon810.htmlFATTO:  come ho detto oltre a mais, soia e colza esiste in commercio la papaya ogm, esiste la Patata ogm (in Russia), esiste la barbabietola da zucchero (Canada e USA), e il riso sara’ sul mercato in asia entro due anni. In Sud Africa esiste il mais ogm bianco, coltivato per consumo umano. 9. Progresso Gli Ogm sono figli di un modo miope e superficiale di intendere il progresso. È sempre più chiaro per consumatori, governi e ricercatori, il ruolo dell'agricoltura di piccola scala nella protezione dei territori, nella difesa del paesaggio e nel contrasto al riscaldamento globale. Invece di seguire le sirene dei mercati, la ricerca dovrebbe affiancare l'agricoltura sostenibile e mettersi a disposizione delle sue esigenze. FATTO: per nutrire e soddisfare i bisogni di milioni di persone (in Italia) e miliardi (in tutto il mondo) è ridicolo pensare di ritornare all’agricoltora su piccola scala. Adoro il Lardo di Colonnata, mi piacciono le cipolle di Tropea, cucino le lenticchie di Castelluccio, ma quando cucino la pasta so che questa è prodotta in italia usando Frumento in larga parte importato dall’estero e coltivato su larga scala. Quando mangio il parmigiano so che questo è prodotto con latte di vacche alimentate con soia (in larga parte OGM) coltivata su larga scala. La retorica della piccola produzione è, appunto, solo retorica. Va benissimo per alcune nicchie, che tutti possiamo apprezzare, ma generalizzarla è senza senso. 10. Fame I relatori Onu dicono che l'agricoltura familiare difende le fasce di popolazione a rischio di malnutrizione. Le multinazionali invece promettono che gli Ogm salveranno il mondo dalla fame: eppure da quando è iniziata la commercializzazione (circa 15 anni fa) il numero degli affamati non ha fatto che crescere, proprio come i fatturati delle aziende che li producono. In paesi come l'Argentina o il Brasile la soia Gm ha spazzato via produzioni come patate, mais, grano e miglio su cui si basa l'alimentazione. FATTO: È ben documentato dalle agenzie internazionali come la FAO, l’ONU e la Banca Mondiale come le biotecnologie siano gia’ state utili per combattere la poverta’, soprattutto attraverso l’unico OGM per ora diffuso nei paesi poveri: il cotone Bt. Non si mangia, ma e' Buono, Pulito e Giusto. La coltivazione convenzionale del cotone fa largo uso di pesticidi, con effetti spesso deleteri per l’ambiente e per gli agricoltori. Il cotone Bt è usato ormai da più di 9 milioni di agricoltori, soprattutto in India e in Cina, e il rapporto della Banca mondiale lo definisce «un OGM win-win-win», ossia di successo su tre fronti:” Ha ridotto le perdite dei raccolti, ha aumentato i profitti dei contadini e ha fortemente ridotto l’uso di pesticidi per milioni di piccoli agricoltori” http://bressanini-lescienze.blogautore.espresso.repubblica.it/2009/11/02/un-ogm-buono-pulito-e-giusto/ FAO: Rapporto FAO del 2004 sull’agricoltura biotech  Banca Mondiale: World Development Report 2008  JRC-IPTS: Economic Impact of Dominant GM Crops Worldwide: A Review  IFPRI: Measuring the Economic Impacts of Transgenic Crops in Developing Agriculture during the First Decade L’etica della scienza impone agli scienziati la ricerca della verità, attraverso l’indagine scientifica rigorosa. Mal si adatta all’attivismo. Se i risultati della ricerca collidono con la propria visione del mondo, con le proprie ideologie, con le proprie filosofie, lo scienziato vero rigetta queste ultime e le cambia. L’attivista invece rigetta i fatti, non li vuole vedere e, anzi, si mette affannosamente a ricercare solamente quelle osservazioni che collimano con il proprio punto di vista. Così si spiegano, nella variegata galassia anti-ogm, le citazioni a tutti quei lavori, come quelli di Seralini, che vorrebbero documentare presunti problemi associati agli ogm, ma mai una citazione alle smentite successive. Così si comportano i creazionisti quando sono alla disperata ricerca di prove di una idea che non ammette possibilità di smentita, nella loro fede, ma solo conferme. C’è un diffuso disagio in molti nell’accettare le risposte della scienza, pur sempre temporanee, se queste non collimano con le idee preconcette che ci si è costruiti. Ma esiste un preciso dovere di uno scienziato nel continuare a seguire l’etica della ricerca della verità, anche se questa non è condivisa dalla maggioranza delle persone. In fondo non è da molto che la maggioranza si è convinta che la terra non è affatto piatta. Dario Bressanini" },
    { "title": "Il Ministero della salute vieta il lievito istantaneo. Ok all'azoto liquido", "text": "Il deputato Francesca Martini, sottosegretario del Ministero della Salute, era salita alla ribalta mediatica poco prima di Natale quando durante una trasmissione televisiva ha firmato un'ordinanza per \"vietare\" l'uso dell'azoto liquido e altre sostanze usate nella cosiddetta “cucina molecolare”. L'azoto liquido, con cui si prepara tra le altre cose un fantastico gelato, è considerato pericoloso dal sottosegretario, come potete sentire in questa intervista. Qui il link diretto se non vedete il video L'azoto liquido è sicuramente un prodotto da trattare con le dovute cautele, ma è difficile considerarlo più pericoloso di tanti altri prodotti che si usano nelle cucine sia professionali che di tutti i giorni, ad esempio l'olio bollente usato per friggere. Nelle scorse settimane ho richiesto il testo dell’ordinanza al Ministero, scrivendo direttamente anche ai funzionari tecnici che, presumibilmente, hanno redatto materialmente l’ordinanza. Mi è stato risposto che non potevo averla perché era in fase di registrazione alla Corte dei Conti. Ora finalmente l'ordinanza è apparsa sulla gazzetta ufficiale. L'azoto liquido è stato bandito? Per nulla. Leggiamo il comma tre dell'articolo uno Se le parole hanno un senso, sostanze in forma gassosa, significa esattamente quello. Gas. Peccato che l'azoto liquido sia, appunto, liquido. Non è un concetto troppo difficile da capire. Il deputato Francesca Martini è laureata in lingue e letterature straniere, però qualche lezione di chimica del liceo avrebbe dovuto ricordarsela, in particolare quando si parlava di cambiamenti di fase, di liquidi, di solidi e, appunto, di gas. L'azoto liquido, quando viene utilizzato, si trasforma in gas ovviamente. Anche quando facciamo bollire l'acqua della pasta questa si trasforma in gas. Spero che il sottosegretario Francesca Martini non voglia, in una prossima ordinanza, vietare tutte quelle sostanze che si trasformano in gas oppure bandire la cucina “al vapore” In ogni caso l'ordinanza esclude esplicitamente l'azoto, poiché afferma \"ad eccezione degli additivi alimentari di cui al comma 2\". Si dà il caso che l'azoto sia un additivo alimentare: E941. Si potrà quindi tranquillamente continuare a preparare il gelato all'azoto liquido in tutte le cucine dei ristoranti che vorranno, forse aggiornando o aderendo alle norme HACCP. A patto che si informi il cliente dell'uso di azoto liquido. Mi sembra che \"gelato all'azoto liquido\" renda abbastanza l'idea I ristoratori invece usano abitualmente altre \"sostanze gassose\" (gassose davvero, conservate come gas intendo   ). Ad esempio l’anidride carbonica o il protossido di azoto, da utilizzare nei sifoni per produrre schiume. Oppure semplicemente per preparare del seltz o acqua gassata alla spina. Si usano poi dei cannelli a gas per caramellare dolci come la creme brulè o la crema catalana. Non sono un giurista ma credo che, nonostante siano gas, i cuochi potranno continuare a usare anche queste sostanze. Sono infatti anche loro additivi alimentari (anidride carbonica = E290, il propano = E944, il butano = E943a) per cui dovrebbero essere ammesse. Sempre se le parole hanno un senso. E gli additivi usati nella \"cucina molecolare\" ? Vietati? Mavalà! Leggiamo i primi due commi dell'articolo uno Gli additivi alimentari ammessi nell’Unione Europea sono regolamentati dalla direttiva 95/2/CE (in via di superamento con la nuova normativa). L’appendice I della direttiva elenca tutti gli additivi che si possono utilizzare senza che sia specificata una dose massima, perché si ritiene che non sussistano potenziali problemi sanitari o di salute pubblica. La normativa infatti stabilisce che se ne debba utilizzare “quanto basta”. Questi sono gli additivi a cui fa riferimento il comma 2 dell’ordinanza. Quali sono questi prodotti utilizzabili liberamente? Ad esempio la lecitina, E322, in vendita al supermercato e presente nella linea Texturas di Ferran Adrià. Se vi ricordate tutta questa faccenda era nata proprio da un servizio televisivo di Striscia la Notizia dove per agitare lo spauracchio della cucina molecolare era stata proprio scelta una ricetta, dello Chef Massimo Bottura, che utilizzava la lecitina. Stiano tranquilli quindi gli appassionati: si potrà continuare ad usare la lecitina per ottenere arie e schiume, visto che la lecitina non ha una dose massima consentita. Nell’elenco troviamo anche molte altre sostanze finite sotto il torchio televisivo in questi mesi, e commercializzate ai ristoratori anche (ma non solo) nella linea Texturas. Ad esempio l’alginato (E401, nome Texturas Algin) e il cloruro di calcio (E509, nome Texturas Calcic) usati per le sferificazioni. Oppure l’Agar agar (E406, nome Texturas Agar) o la metilcellulosa (E461, nome Texturas Metil)  L’ignaro telespettatore in questi mesi poteva aver avuto l’erronea impressione che i prodotti Texturas (sequestrati nei mesi scorsi dai NAS per una irregolarità delle etichette, non certo perché fossero pericolosi come è stato fatto credere) fossero una categoria di additivi a parte. Come ho già detto in passato, non è così. Per un secondo gruppo di additivi, quelli a cui si riferisce il comma 1 dell’articolo uno dell’ordinanza, e che sono ora vietati agli operatori della ristorazione, esistono invece dei limiti al loro utilizzo. Vari organismi internazionali hanno stabilito una dose di sicurezza, chiamata DGA (Dose Giornaliera Ammessa. ADI in inglese: Admissible Daily intake), espressa in mg per kg di peso corporeo. Gli studi attuali consentono di affermare che l’assunzione giornaliera di questa quantità, per tutta la vita, non porta a effetti avversi sull’uomo. La legislazione quindi si preoccupa di limitarne l’utilizzo affinché non venga superata questa soglia. Ad esempio, nei comuni lieviti istantanei per dolci che si utilizzano in cucina per preparare torte, biscotti e altri lievitati, sono presenti dei fosfati (sono sali di fosforo) come l'E450. Il JECFA (Joint FAO/WHO expert commitee on food additives) ha stabilito una assunzione massima cumulativa di 70 mg/kg di peso corporeo per tutte le sorgenti alimentari di fosforo, e quindi cautelativamente la legislazione europea ne limita l’utilizzo.  Sempre se le parole hanno un senso, dal 19 febbraio, data della pubblicazione sulla Gazzetta Ufficiale dell’ordinanza, il comune lievito istantaneo (una miscela di additivi alimentari) è bandito da tutte le cucine professionali sul suolo italico in virtù del primo comma dell’articolo uno. In più molti ristoranti cinesi e di altre cucine internazionali non potranno più detenere e fare uso di glutammato di sodio, anche se per loro è un ingrediente tradizionale. L’ordinanza ha anche un secondo articolo Come ho già detto in passato, già adesso gastronomie e panifici debbono mettere a disposizione dei clienti un librone con gli ingredienti delle varie ricette (e vi confesso che io, mentre faccio la fila, ogni tanto me lo leggo), e non ci vedo nulla di male se ora anche i ristoratori, tutti i ristoratori, si dovranno adeguare. Finalmente potrò sapere se in quella zuppa che ho ordinato è stato utilizzato del dado da cucina e non del brodo “vero” come suggeriva il menù, se quel semifreddo “della casa” che ho preso in pizzeria la scorsa settimana era in realtà un preparato industriale o se il sorbetto al limone in realtà conteneva aromi e acido citrico. Mi piacerebbe saperlo non per questioni di salute ma per pagare il giusto. Insomma, questa ordinanza non ha vietato proprio nulla di ciò che era stato annunciato mediaticamente, come già faceva notare il seguito blog enogastronomico Dissapore, chiamandola \"un bluff per telegonzi\". In più è come la mozzarella: ha una data di scadenza, il 31 dicembre 2010: “La presente ordinanza ha validità  sino  al  31  dicembre  2010”. Il senso di tutto ciò? Mi sfugge. Forse la ricerca dei proverbiali cinque minuti di notorietà televisiva. Niente a che vedere con le legittima richiesta di sicurezza delle preparazioni alimentari. Queste, inclusi gli additivi, come già detto più volte, sono già regolamentate. Di sicuro questo è quanto succede quando la politica insegue pseudoinchieste televisive di telepresentatori (che verrebbero bocciati immediatamente ad un esame di chimica) invece che informarsi meglio presso persone competenti. A presto Dario Bressanini P.S. mi scusino gli affezionati lettori che in questo blog vorrebbero leggere dei misteri della pasta frolla, di come non far impazzire la maionese, delle magie del caramello o della corretta temperatura di cottura del tonno. Spero proprio che nei prossimi mesi ministri, politici e personaggi vari si astengano dal parlare di temi che non conoscono, e non mi costringano ancora ad intervenire, togliendo spazio ad argomenti gastronomicamente più interessanti" },
    { "title": "Un pranzo di Natale per sei persone con due capponi e 12 lire", "text": "Gli articoli recenti in cui abbiamo parlato di come si mangiava una volta hanno riscosso molto interesse e curiosità. Nei commenti avevo promesso di pubblicare qualche menù d’annata che riguardasse il Natale, ed ecco che onoro la promessa. Le riviste di cucina sono solite, nel mese di dicembre, pubblicare dei menù natalizi. Nel 1934 la rivista La Cucina Italiana indisse un concorso per le lettrici chiedendo di stilare un menù natalizio per sei persone avendo a disposizione due capponi e 12 lire. Un Natale un po’ in economia quindi, e le cose sarebbero peggiorate l’anno successivo con l’imposizione delle sanzioni all’Italia e l’arrivo dell’autarchia (la rivista negli anni successivi pubblicherà di conseguenza delle ricette adatte ai tempi di ristrettezze, come i “biscotti sanzionisti”). I menù proposti sono interessanti anche perché riportano il costo degli ingredienti. Ecco il primo dei tre menù vincitori del concorso (come premio: un panettone e un astuccio da lavoro), in cui il cappone viene sfruttato sia per fare il brodo che come ingrediente principale delle pietanze: Ed ecco la lista della spesa con i relativi costi  (Qui e qui potete leggere direttamente alcune ricette se siete interessati a scoprire che cosa sono il “sedano dello sciatore” e i tournados) Il secondo menù vincitore è composto da Ed ecco la relativa lista della spesa  Saltiamo ora di quasi venti anni e arriviamo nel 1953. La guerra è passata, le disponibilità economiche dell’italiano medio sono migliorate, ed ecco che compaiono nel menù vini diversi, da abbinare alle varie portate.  Ancora un salto di dieci anni ed arriviamo al dicembre del 1963 (quando sono nato io   ). La rivista propone vari menus (come usava dire allora) per il pranzo di Natale e anche un menù per la sera della vigilia: Qui sotto potete vedere i quattro menus di Natale proposti, con i relativi abbinamenti enologici.   Chi di voi cucina il cappone per Natale? A presto Dario Bressanini" },
    { "title": "Genetica del vino", "text": "Continuiamo ad esplorare il mondo della \"genetica del vino\". I vitigni classici sono molto vecchi. Tutte le varietà coltivate di vite vengono propagate normalmente per riproduzione vegetativa asessuata, ad esempio piantando in maniera opportuna dei tralci. Sono dei cloni dell'originale, geneticamente identici. Le viti originarie di ogni varietà esistente sono invece derivate da un seme e quindi condividono metà dei geni con ognuno dei due genitori. Probabilmente le prime coltivazioni di uva utilizzarono delle varietà selvatiche. Purtroppo quelle varietà sono andate perse e non sappiamo quasi nulla di loro. La specie Vitis vinifera è originaria dell'Europa e dell'Asia. Nel nuovo mondo invece possiamo trovare delle specie affini ma non coltivate, come la Vitis californica che vive, selvatica, nella Napa Valley. Una nuova varietà può originare anche da una impollinazione casuale tra due diverse varietà selvatiche o tra una o due varietà coltivate. Solo nel 18° secolo si cominciarono ad effettuare incroci controllati tra varietà diverse di uva, allo scopo di generare nuove varietà con caratteristiche desiderate. Tutti i vitigni classici invece sono derivati da incroci casuali avvenuti tra varietà coltivate o selvatiche. Ogni tanto una varietà può generare una piccola mutazione. Magari l'uva matura un po' prima o ha un aroma leggermente diverso. In viticoltura si usa il termine \"clone\" per indicare queste sottovarietà; termine che può generare confusione visto che in biologia normalmente il termine clone indica una copia perfetta. La disciplina che cerca di identificare e classificare le migliaia di varietà di viti esistenti, attraverso il confronto delle caratteristiche fisiche della pianta e dei frutti, si chiama ampelografia. Come abbiamo visto nel caso del Primitivo, ultimamente a questa analisi \"classica\" si è aggiunta l'analisi genetica. Il Cabernet Sauvignon e il Merlot sono le più importanti uve da vino rosse della regione di Bordeaux. In purezza o miscelate con altri vitigni come il Cabernet Franc sono alla base di molti vini, non solo bordolesi ma ormai anche di altri paesi e produttori del \"nuovo mondo\". Il nome Sauvignon deriva da una antica parola francese che significa \"selvaggio\" (sauvage) e per questo motivo alcuni in passato hanno ipotizzato che il Cabernet Sauvignon fosse una selezione di un vitigno selvatico, forse già coltivato in epoca romana. Altri hanno ipotizzato che fosse stato introdotto in Francia dall'estero, dalla Spagna o dall'Albania. Nel 1996 Carole Meredith, genetista del dipartimento di enologia e viticoltura dell'Università della California a Davis, che abbiamo già incontrato nell'articolo precedente alle prese con l'origine dello Zinfandel, utilizzò dei test genetici allo scopo di indagare l'origine di questo vitigno. Con grande sorpresa di tutti, i test mostrarono come il Cabernet Sauvignon fosse un incrocio tra il Cabernet Franc, un vitigno a bacca rossa, e il Sauvignon blanc, un vitigno a bacca bianca. Non è strano che uno dei due genitori di un'uva rossa sia un'uva bianca: il rosso è il carattere dominante. La Meredith e i suoi collaboratori avevano costruito un database genetico di vari vitigni e un giorno un suo studente, John Bowers, si accorse che il Cabernet Sauvignon condivideva metà dei suoi geni (o più precisamente dei suoi alleli) con il Cabernet Franc e l'altra metà con il Sauvignon blanc. Per la prima volta l'origine di un vitigno classico era stata dimostrata rigorosamente con l'analisi genetica. Si pensa che molto probabilmente l'incrocio sia avvenuto in modo casuale nel 17° secolo. Lo studio sul Cabernet Sauvignon aprì la strada allo studio genetico della genealogia dei vitigni. La Meredith passò a studiare il Petite Sirah, un vitigno coltivato in California da molto tempo ma non molto diffuso. Alcuni, anche a causa del nome, lo consideravano quasi una \"contraffazione\" del Syrah (notate la y invece della i), un importante vitigno della valle del Rodano, e veniva quindi snobbato. Nel laboratorio di UC Davis vennero analizzate molte varietà di viti del sud della Francia e si scoprì che il Petite Sirah era in realtà la varietà francese Durif. Analisi successive hanno mostrato che questo vitigno ha come genitori il Peloursin e proprio lui, il Syrah! Ora, avendo dimostrato come il Petite Sirah sia \"figlio\" del Syrah, il suo \"status\" in California è migliorato e non viene più considerato un \"usurpatore\". A dimostrazione che queste analisi non sono solo uno sfizio da scienziati ma possono avere conseguenze commerciali importanti, in seguito a queste analisi il Petite Sirah è stato ammesso a far parte dell'organizzazione Rhône Rangers che promuove i vitigni della regione del Rodano in California. Il Syrah invece è a sua volta figlio di un incrocio tra i vitigni Dureza e Mondeuse Blanche mentre una volta si riteneva avesse delle origini orientali. A questo punto alla Meredith si uniscono i ricercatori francesi dell'INRA (Istituto Nazionale della Ricerca Agronomica) di Montpellier, con la loro enorme collezione di vitigni molti dei quali non più coltivati e salvati dalla distruzione della fillossera di fine '800. Al database di UC Davis vennero aggiunti i profili genetici di molti vitigni dell'INRA. Nelle regioni della Borgogna e dello Champagne i vini più importanti sono sicuramente lo Chardonnay e il Pinot. L'analisi genetica ha trovato, tra le varietà custodite a Montpellier, 16 vitigni \"fratelli\". Tutti avevano gli stessi due genitori, anche se tutti questi vitigni, molti dei quali praticamente oggi sconosciuti, erano il risultato di incroci avvenuti spontaneamente in tempi diversi. Tutti avevano come genitori il Pinot e un vitigno molto meno nobile: il Gouais blanc. Lo Chardonnay quindi è un incrocio tra il Pinot e il Gouais blanc. Tra i vitigni \"fratelli\" dello Chardonnay c'è anche il Gamay noir, utilizzato per produrre il Beaujolais. Quale Pinot ha generato lo Chardonnay? Il nero, il grigio o il bianco? Non è possibile saperlo. Le tre varietà sono essenzialmente identiche dal punto di vista genetico anche se sono considerate varietà distinte in viticoltura. Sono solo delle mutazioni nel gene responsabile del colore della bacca che genera una colore diverso. Gli studiosi pensano che la varietà originale fosse a bacca rossa e che mutazioni successive abbiano generato la varietà grigia, con una mutazione nella buccia dell'acino, e la varietà bianca, con due mutazioni. Si pensa che il Pinot sia un vitigno originario della Francia. Lo scrittore-agricoltore romano Lucio Giunio Moderato Columella nel suo trattato De re rustica descrive un vitigno già presente in borgogna quando i romani la conquistarono che molto probabilmente è il Pinot nero. Sin dal medioevo il Pinot era il vino dei ricchi, coltivato sulle colline per i nobili e la chiesa, mentre il Gouais blanc era il vino dei contadini e dei paesani, coltivato in pianura. Era considerato di qualità così mediocre che più volte si cercò di vietarne la coltivazione. Crescendo fianco a fianco, nel corso dei secoli, vennero a crearsi le condizioni favorevoli per vari incroci, tra cui lo Chardonnay. Il Pinot era già presente in Francia quando arrivarono i romani ma non il Gouais blanc. Questa varietà è identica ad una dell'Europa dell'est chiamata Heunisch weiss. Come ci è finita in Francia? Una teoria in voga è che sia arrivata con l'Impero Romano. Si narra che l'imperatore Probo, originario della Dalmazia ed interessato alla viticoltura, abbia donato ai Galli una vite della sua madre patria e si pensa che possa essere stata proprio il Gouais blanc. Alcune varietà nel corso dei secoli hanno acquisito nomi diversi in diverse regioni del mondo e non sempre si è in grado di risalire all'identità del vitigno partendo dal vino prodotto perché la combinazione unica del clima e  del suolo (il terroir dei francesi) insieme alle lavorazioni in cantina possono portare a vini molto differenti. Mediante l'analisi del DNA si è riusciti a stabilire l'identità di alcuni vitigni. Lo Zinfandel e il Primitivo come abbiamo visto la scorsa volta. Si è scoperto ad esempio che parte del Merlot coltivato in Cile in realtà non è un Merlot, ma un vitigno chiamato Carmenère, e che il Pinot bianco della california in realtà non è un Pinot ma un Melon de Bourgogne. Le sorprese riguardano anche dei vitigni italiani. Ad esempio Favorita, Pigato e Vermentino sono lo stesso vitigno anche se iscritti separatamente al registro delle varietà. Così come il Refosco di Faedis e il Refoscone. Buona parte del Cabernet franc italiano in realtà è il Carmenère. L'italiano Prosecco è identico al croato Teran Bijeli. Il Pignoletto corrisponde al Grechetto di Todi, mentre l'Aglianicone al Ciliegiolo. Due vitigni trentini, la Vernaccia Nera e la Francesa Nera, sono in realtà rispettivamente il Merlot e il Carmenère mentre l'austriaco Morillon è in realtà uno Chardonnayy. Il Pinot ha una relazione di parentela di secondo grado (diciamo che potrebbe essere il nonno oppure lo zio) con il vitigno trentino Teroldego, il quale a sua volta, insieme ad una varietà non ancora identificata e forse scomparsa, ha dato luogo al Marzemino e al Lagrein. Insomma, l'analisi del DNA sta un po' riscrivendo il catalogo delle varietà di vite esistenti e le loro relazioni di parentela. Parleremo ancora in futuro di genetica e vino. Dobbiamo ancora raccontare della storia del sequenziamento del genoma della vite, dell'origine del sangiovese, del salvataggio dalla fillossera e altro ancora. Per il momento vi saluto Dario Bressanini" },
    { "title": "Gli esperimenti dei lettori (2)", "text": "A giugno ho chiesto ai lettori di \"molecolarizzarsi\"   con la promessa poi di mostrare qui le loro creazioni. Si parlava di \"arie\" o \"schiume\" ottenute con l'ausilio della lecitina di soia (la Lecite della linea Texturas di Ferran Adrià) per illustrare il concetto avevo preparato sia della banale schiuma di limone  che dell'altrettanto banale schiuma di caffè (ehi, sono un chimico non uno Chef   )  I lettori invece sono stati molto più creativi. Il nostro Xesco Chef ha preparato, tra le altre cose, dei pomodorini con aria di sale  Virginia ci propone una crema di peperoni con aria di acciuga  e una crema di sedano rapa con aria alla liquerizia  Maricler ci offre un \"cappuccino slow di gelsomino, banana e pompelmo\"  Alexandra ha preparato dell'aria affumicata da utilizzare sul salmone  FiOrdivanilla la lecitina l'ha usata invece per preparare del gelato molecolare all'amaretto  Sigrid Vebert, alias Cavoletto di Bruxelles (il Blog fotogastronomico più famoso del web italiano) ci propone delle acciughe all'aria verde  La carissima Lucia dalla Cermania   ha preparato, nostalgicamente, una \"insalata patriottica con aria di pomodoro  Max si cimenta con una Tartare di pesce spada con rosso d'uovo coagulato a freddo e aria di pompelmo rosa e lime  Salsadisapa invece ha preparato (in realtà ancora prima del mio invito) della crema fredda di asparagi alla menta con aria di acciughe (noto che l'acciughe è molto gettonata   )  Spero di non aver dimenticato nessuno. Nel caso basta che mi avvisiate nei commenti e provvederò ad aggiornare il post. A presto  Dario Bressanini" },
    { "title": "Un menù di 75 anni fa: Ottobre 1934", "text": "Come mangiavano gli italiani una volta? Decenni di martellamento pubblicitario sulla cosiddetta  \"dieta mediterranea\" (in realtà una \"invenzione\" di importazione americana)  hanno creato l'idea che gli italiani siano sempre stati dei gran consumatori di pasta, olio di oliva e verdure. Se andate oggi in edicola e comperate una qualsiasi rivista di cucina vedrete proposti moltissimi piatti e menù. Nessuno pensa che quei piatti specifici possano essere realmente parte della dieta giornaliera di tutti gli italiani. Tuttavia ad uno studioso del prossimo secolo le ricette pubblicate oggi potranno fornire delle indicazioni generali su che cosa mangiavano gli italiani del 2000, quali ingredienti erano più diffusi e quali meno. Che cosa era disponibile e apprezzato dagli italiani. Quali cibi erano scomparsi e quali no. Quali modi di cuocere gli alimenti erano più comuni e quali meno. La prevalenza della pasta, in tutte le fogge, è evidente nelle riviste di oggi, così come lo è nei piatti degli italiani di oggi, ad esempio. Così come la diffusione di torte, dolci, dessert, biscotti e altre preparazioni di questo tipo. E a testimonianza di questo c'è l'aumento di peso degli italiani, grandi e piccini. Andiamo dunque a rovistare in un menù di una intera settimana proposto 75 anni fa dalla storica rivista La Cucina Italiana. Fondata nel 1929 vendeva circa 100.000 copie ad un prezzo popolare (50 centesimi). \"Giornale di gastronomia per famiglie e buongustai\", era diretta al ceto medio urbano, con un occhio al piatto ma anche al portafoglio, come suggerisce il motto della rivista \"Mangiare meglio, spendere meno\". Cosa vi viene in mente a leggere questo menù? A me, ad esempio, che l'epoca dell'italiano gran mangiatore di pasta asciutta era ancora lontana. (bisogna arrivare almeno agli anni '50). Compaiono solo dei maccheroni al basilico e degli spaghettini al burro. Siamo abituati a vedere pasta in tutte le fogge, ma molte di queste sono invenzioni molto recenti. Non venivano suggerite le paste asciutte (chiamate all'epoca \"minestre asciutte\" ) perché ancora la pasta era ristretta a poche zone geografiche. Nel napoletano ad esempio o in Sicilia. Un'altra cosa che salta all'occhio, oltre all'assenza di pasta asciutta, è la prevalenza di minestre e zuppe. Quasi ogni giorno. A volte sia a pranzo che a cena. La carne, nei suggerimenti, era prevalente, segno che era nei desideri dell'italiano dell'epoca. Se i ricchi si potevano permettere cacciagione, arrosti e filetti, qui con un occhio al portafoglio si suggeriva anche il famoso \"quinto quarto\": il \"cuore di maiale\" ad esempio, cioè una \"corata\" composta da polmone, cuore, fegato e milza. E che dire del sangue di maiale con cui insaporire il pollo? E poi dessert con frutta di stagione. Ovvio. Non c'era alternativa. E quindi uva, fichi e castagne. E la torta per il pranzo di domenica. Vi riporto qualche ricetta Polpettine di carne varia Fatele con le ali del tacchino, il zampo di vitello e il poco di manzo del consommé, tutto passato a macchina, amalgamato con i tre albumi d'uovo rimasti dalla torta, con sale, pepe, prezzemolo, cannella, noce moscata dadini di prosciutto.  Friggete le polpettine e servitele con un contorno di funghi cotti nel tegame con olio, aglio, sugo di pomidoro Brodo di ossa La maggior parte degli estratti di carne che si trovano in commercio non sono che brodi di ossa. E' del resto riconosciuto che la gelatina delle ossa abbonda di qualità nutritive che si assimilano in poco tempo e i nostri vecchi dicevano che il brodo di ossa convenisse ai convalescenti ancor più che il brodo di carne. Lasciar perdere questa risorsa che ha anche un grande valore economico e' certo un'imperdonabile negligenza per la massaia. Comprate dunque per pochi soldi delle ossa di manzo fresco - e possono servirvi anche quelle arrostite - pestatele in un mortaio bagnando d'acqua di tanto in tanto, avendo avuto cura di scegliere fra gli ossami quelli più teneri e spugnosi, con qualche rimasuglio di carne e, possibilmente, un mezzo osso di zampo di vitello. Le ossa però, messe al fuoco con molte erbe odorose e legumi, non devono toccare il fondo della pignatta; bisogna metterle nell'acqua dentro un colatoio bucherellato, che resti sospeso, sostenuto, se non vi e' altra maniera, da un piccolo treppiede di latta. Bisogna che il brodo bolla gorgogliando appena almeno tre ore, a fuoco lento anche per non rimettere in gas o carbone l'economia fatta nella carne. Se aggiungerete ogni tre etti di ossa 150 grammi di carne avrete un brodo squisito e vantaggioso specialmente per le famiglie numerose. Fate poi cuocervi del riso con un battutino di grasso e magro di prosciutto, qualche dadino di patate o sedano o altro legume allungate con il brodo di ossa, avendolo prima sgrassato con cura. Anitra alle lenticchie Pulite una mezza anitra domestica, lavatela ed asciugatela. Fate un battuto con grasso di prosciutto, aglio e cipolla, due foglie di alloro, prezzemolo, sedano e carota gialla. Fate rosolare e poi bagnate con mezzo bicchiere di vino rosso, condite con sale e pepe e, consumato il vino, coprite l'anatra d'acqua. Avrete intanto lessato delle lenticchie, mettetele intorno all'anatra e fatele insaporire nel suo brodo, aggiungendo dei pezzettini di sedano e dei dadini di prosciutto. Se vi piace, potete anche aggiungere poco sugo di pomidoro Zuppa del marinaio italiano Ecco un'altra zuppa molto semplice, per la massia che un giorno voglia fare un pranzo alla svelta, con quello che più o meno trova sempre nella sua dispensa, senza andare al mercato. Mettete in una casseruola una cipolla tagliatta a fette sottili, del pomidoro a pezzi, due o tre spicchi d'aglio, timo, lauro, finocchio, prezzemolo, sedano e qualche patata tagliata a dadi non troppo piccoli. Fate cuocere in acqua e sale per 20 minuti. Abbrustolire delle fette di pane, bagnatelo con uovo frullato e poi con olio finissimo di oliva. Versatevi la zuppa bollente e servite  A voi cosa suggerisce la lettura di questo menù?  (se qualcuno è curioso posso anche riportare i dettagli di qualche altra ricetta) A presto  Dario Bressanini" },
    { "title": "Cosa (non) mangiavano gli italiani una volta", "text": "L'ultimo post, con un menù proposto dalla rivista La Cucina Italiana nell'ottobre del 1934 ha suscitato una vivace discussione su cosa veramente mangiassero gli italiani di una volta. E quali italiani in particolare: i contadini? La classe urbana piccolo borghese? I ricchi? Il generico \"popolo\" ? E poi, quando si parla di \"cucina di tradizione popolare\", che cosa si intende veramente? Quale era questo \"popolo\" che la mangiava? E quanto spesso? Caso vuole che abbia iniziato a leggere un bel libro che, tra le altre cose, affronta anche questi argomenti. Si tratta di \"Pensato e mangiato\", di Daniele Tirelli.\"Il cibo nel vissuto e nell'immaginario degli italiani del XXI secolo\". (Un grazie all'amico Antonio Pascale che me lo ha fatto conoscere) Per analizzare il modo con cui l'italiano moderno guarda e pensa al cibo e alla cucina di oggi Tirelli parte con l'analizzare che cosa e quanto realmente mangiassero gli italiani nei secoli scorsi, per poi indagare sul perché gli italiani di oggi abbiano essenzialmente, complice l'industria e il marketing, una idea distorta e falsificata di cosa sia realmente la \"tradizione culinaria italiana\". Il libro riporta dei grafici (fonte ISTAT) molto interessanti che riguardano i consumi di vari alimenti degli italiani al variare del tempo. Li ho colorati per migliorarne la leggibilità Il primo grafico che vi presento è il consumo di frutta e ortaggi degli italiani. Notate come il consumo si sia impennato a partire dagli anni '60. Se il consumo di patate è rimasto quasi costante frutta fresca e pomodori, e più di recente gli agrumi, sono aumentati di molto.  Mangiamo sicuramente molta più frutta e verdura noi oggi (e di migliore qualità) di quanto ne mangiassero i nostri bisnonni. I molti piatti della \"tradizione\" a base di ortaggi non dovevano essere poi molto frequenti, almeno per la gran parte degli italiani. Il consumo di carne e pesce è invece aumentato in modo spettacolare a partire dalla fine della seconda guerra mondiale. Interessante notare che solo dieci anni dopo la fine della guerra si sono raggiunti i livelli di consumi di carne e pesce rimasti stabili per tutti gli anni '30 (anni di cui abbiamo parlato nel post precedente). Si deve però tenere conto che mentre prima della guerra il consumo di carne e pesce era di carattere più elitario, dopo la guerra aumentano i consumi globali, rendendo accessibili le proteine animali a quasi tutti. Anche qui la considerazione è analoga: quando parliamo di bolliti, stufati, lessi, arrosti, brasati e quant'altro come piatti \"popolari\" siamo sicuri che fossero conosciuti al \"popolo\" ? E in quali anni?  Ecco come commenta Tirelli L’aspetto più impressionante di questo indubitabile sviluppo resta tra tutti sicuramente la rivoluzione alimentare costituita dalla crescita del consumo di carni. Il grafico mostra appunto come in un lasso di tempo brevissimo l’apporto di proteine animali sia pressoché decuplicato rispetto agli anni del Risorgimento e quintuplicato rispetto agli ultimi anni del regime fascista. È in ogni caso difficile comprendere, al di là degli aspetti culturali, cosa possa aver significato realmente dare piena soddisfazione al desiderio perennemente represso di carne che ha afflitto per secoli la nostra popolazione. Matilde Serao ne il ventre di Napoli (ed. 2005) ci offre uno spunto utilissimo riportando la sintesi di un “questionario” riferibile più o meno al 1880, che recità così Mangiare carne a sazietà, soprattutto arrosto, appare dunque come una delle maggiori conquiste sociali della popolazione italiana, che probabilmente ne è ancora psicologicamente condizionata. Sul pesce: La seconda metà del XX secolo ha visto un ribaltamento vero e proprio dei precedenti concetti di qualità con la rapida caduta delle preferenze per il pesce d’acqua dolce, ritenuto il più pregiato, e l’innalzamento di quello di mare, dei crostacei e dei molluschi in particolare. Il consumo di cereali invece  è addirittura diminuito dagli anni '30 del secolo passato, soprattutto a spese di cereali minori come il granoturco (il \"frumentone\" di una volta) e la segale. Il consumo di frumento è leggermente diminuito dagli anni '30. Quella che è cambiata è la composizione: meno pane e più pasta di vari tipi.  Anche il consumo di vino è fortemente diminuito, solo parzialmente sostituito con la birra.  Ecco come commenta Tirelli Altrettanto interessante è la tendenza storica seguita da “alimenti liquidi” come il vino e la birra. La seconda, praticamente assente dai consumi di massa sino all’ultimo dopoguerra (tranne le eccezioni di piccole aree di tradizione locale), non può evidentemente essere messa in contrapposizione con la prima. Strutturalmente si può dire, di fatto, che, pur rimanendo eguali le quantità pro-capite totali consumate nella seconda metà dell’800 e nella seconda metà del ‘900 (circa 85 litri), è cambiata drammaticamente la qualità del vino destinato al mercato di massa. Di pessima qualità, artefatto ed annacquato nell’800, il vino ha goduto dell’innalzamento qualitativo e della destagionalizzazione grazie allo sviluppo dell’industria enologica. Tutto questo in barba al mito neoromantico del ”vino del contadino”, che tanta parte ha avuto nella stereotipizzazione dell’odierna tradizionalità. Il tema della \"tradizione\" (vera, presunta o inventata) è un tema delicato e lo riprenderemo (quando avrò finito di leggere questo  libro e alcuni saggi di Massimo Montanari   ). Mi permetto solo per ora di suggerire l'idea che spesso non siamo in gradi di collocare temporalmente le ricette che conosciamo. Abbiamo già parlato della Carbonara, e di come in realtà sia un piatto entrato a far parte della \"tradizione italiana\" solo negli anni '50. E quanti di voi sanno che il famoso Tiramisù, il dolce italiano forse più famoso al mondo, è di invenzione ancora più recente? Risale agli anni '70, creato a Treviso al ristorante Le Beccherie. Scommetto che molti di voi pensavano (come me) che fosse un dolce \"tradizionale\" Vi riporto un estratto dove Tirelli affronta il tema della \"tradizione\" Non v’è dubbio che in campo alimentare si colga il continuo riemergere di un bisogno di “fede”, di certezze che il proliferare delle tecniche fuori dal controllo dell’”uomo qualunque” sembra aver cancellato. Sono sentimenti che giustificano questo nuovo grande amore per la ”tradizione”, per un modello che “deve” esistere indipendentemente dai fatti accertati. Storicamente, qualora si volesse ravvisare il riprodursi nel corso della storia di un modello di cucina italiana, occorrerebbe aderire al principio che la sua esistenza e la sua circolazione possono essere percepite soltanto facendo riferimento a quel che accadde nei circoli aristocratici e nelle diverse élite cittadine. Sappiamo cioè che usi e costumi alimentari non furono diffusi omogeneamente tra le grandi masse di popolazione, costrette invece a regimi poveri, monotoni e immutabili. Per rendere bene il concetto, non va dimenticato che se si parla delle origini della cucina bolognese, ad esempio, essa va riferita all’élite cardinalizia e borghese della città emilinana. Gli strati poveri e la maggioranza della popolazione per secoli ignorarono praticamente tutto delle specialità che hanno reso celebre la mia città, “grassa” e “dotta”. Guido Bezzola (1991) ricorda i tremendi e quasi incredibili squilibri alimentari della Milano di Stendhal. La parola “pane”, che per noi è sinonimo di “vitto”, significava solo “pane” poiché gran parte della popolazione urbana si nutriva solo di quello mentre in campagna prevaleva la polenta e la castagna. Allorquando si parla di piatti regionali d’origine contadina, dovremmo chiederci in primo luogo quante persone li mangiavano e quante volte nella loro vita, dice Bezzola. Dunque l’attuale stereotipo che attribuisce ad una tradizione popolare piatti che in realtà la maggioranza della popolazione conosceva appena, la dice lunga sulla mistificazione culturale a cui stiamo assistendo. Tutto questo è ancor più evidente se si considera che anche tra le classi borghesi, la frequenza del consumo delle tipiche specialità della cucina “grassa” era enormemente più bassa di quel che suppone l’osservatore moderno. I tortellini, tanto per fare un esempio classico e ovvio, erano consumati in pochissime occasioni. A presto  Dario Bressanini Addendum: il lettore Franco ha scritto un commento articolato sui dati ISTAT che potete leggere qui, mentre qui trovate le tabelle." },
    { "title": "Burri speciali", "text": "Amo il burro. Ho già scritto vari articoli su di esso ma ci sono sempre nuove occasioni per parlarne. Al supermercato recentemente mi sono soffermato ad osservare dei burri “speciali”. Vi ricordate quando ho spiegato come possiamo “chiarificare” il burro, cioè togliere la componente acquosa e le proteine lasciando quasi solo il grasso? Ho scoperto che ora è possibile acquistare il burro già chiarificato (anche se io preferisco prepararmelo da solo).  Accanto ai vari panetti di burro normale ora si trova tutta una serie di burri con caratteristiche nutrizionali modificate. Il più curioso a mio parere è questo burro “alleggerito” con il 25% in meno di grassi.  Per anni in molti si sono scagliati contro il burro, il suo colesterolo e i suoi grassi saturi (esaltando per altro la margarina, ma questa è una storia che racconteremo un’altra volta). Ora si assiste ad una parziale “marcia indietro” ma ancora in molti diffidano del burro. I burri con meno grassi sono evidentemente diretti a questa tipologia di consumatori. Se hanno tolto il 25% di grassi, vuol dire che li hanno sostituiti con qualche cos’altro. Cosa? Proviamo a sciogliere in un forno a 50 °C un etto di burro “alleggerito” in un cilindro graduato, e poi sciogliamo del burro normale. Ecco il risultato a mò di aguzza la vista della Settimana Enigmistica, accostando le due fotografie  A sinistra potete osservare il burro alleggerito, a destra quello normale. Scaldando a 50 °C abbiamo rotto l’emulsione (ricordate l’articolo sul burro?) e separato la parte grassa (gialla, sopra) dall’acqua con le proteine disciolte (bianca, sotto). Potete notare come il burro “alleggerito” sia molto più ricco di acqua. D’altra parte se voglio togliere del grasso, dovrò pure metterci dell’altro, e l’acqua è una scelta logica, oltre che a buon mercato, visto che il burro già contiene acqua. Uno sguardo all’etichetta conferma l’esperimento: c’è il 60% di grassi invece che i soliti 80%-82%, infatti la confezione correttamente dichiara il 25% di grassi in meno.  E ovviamente compare l’acqua tra gli ingredienti. Il burro è una emulsione di acqua in grasso ed è possibile senza grosse difficoltà aumentare la percentuale di acqua e diminuire quella di grasso. Aumentando l’acqua però il burro corre più rischi di un deterioramento da muffe e batteri,  quindi viene utilizzato come conservante il sorbato di potassio. Viene spontanea la domanda: ma perché uno dovrebbe acquistare del burro con meno grassi? Non fa prima a ridurre le dosi del burro normale? Oltretutto non è possibile usare questo burro nelle ricette di pasticceria a meno di ricalcolare tutti gli ingredienti, visto che contiene più acqua e meno grassi. Accanto al burro con meno grasso ho trovato un altro burro dove hanno ridotto la percentuale di grassi animali. Questa volta però invece di aggiungere acqua hanno aggiunto dei grassi vegetali.  Anche qui mi è oscura la motivazione razionale per cui uno dovrebbe acquistare un burro dove solo metà dei grassi animali sono stati sostituiti con dei grassi vegetali, di cui tra l’altro si ignora l’origine.  Sono grassi di cocco? Di palma? E di che tipo? Se una persona vuole evitare il burro userà magari la margarina (ora sono quasi tutte con grassi non idrogenati), o forse l’olio. Che senso ha sostituire solo metà burro avendo, in pratica, una miscela di burro e una specie di margarina? In più, come fa notare Gianna Ferretti, l’etichetta pone l’attenzione sul contenuto di omega 3 (il nuovo Santo Graal del marketing alimentare, a quanto pare)  anche se il contenuto di queste sostanze è inferiore a quelle del burro standard (e in effetti l’etichetta mica dice che ce ne sono di più, dice solo che sono presenti, come in moltissimi altri alimenti). Mi pare evidente che io di marketing non ne capisco nulla perché questi prodotti vengono invece prodotti e acquistati. Probabilmente il mio errore è di voler cercare a tutti i costi delle motivazioni razionali negli acquisti, e non sempre è possibile. A presto  Dario Bressanini" },
    { "title": "Un OGM buono, pulito e giusto", "text": "Il mio libro sugli OGM è finalmente i libreria. Si intitola OGM tra leggende e realtà. Chi ha paura degli organismi geneticamente modificati? È pubblicato da Zanichelli, nella collana Chiavi di lettura (€ 11,80). In questo libro ho cercato di offrire al lettore una fotografia di cosa sono oggi le colture geneticamente modificate, districandomi nella selva di leggende, miti, veline aziendali e rapporti farlocchi, esagerazioni e dati falsi che circondano l’argomento, facendo riferimento il più possibile a rapporti affidabili di organismi internazionali e sovranazionali e articoli pubblicati sulle riviste scientifiche. Ho cercato di comprimere tutto in 224 pagine, affrontando vari temi: dai “semi terminator” all’influenza che hanno avuto gli OGM sull’uso dei pesticidi. Dai brevetti al concetto di “naturale” passando per una concisa ma accurata descrizione di come si fabbricano gli OGM, a cosa servono, perché si fanno, quali OGM sono stati prodotti, quali esistono invece solo nelle leggende, chi li coltiva, dove e perché, e chi ci ha guadagnato sino ad ora. Ve ne offro un estratto, dove parlo dell’OGM più diffuso nei paesi in via di sviluppo: il cotone Bt, ingegnerizzato per resistere agli attacchi di alcuni insetti. Il cotone Bt nei paesi in via di sviluppo Ogni anno la FAO (Food and Agricolture Organization) delle Nazioni Unite pubblica un rapporto sullo stato dell’alimentazione e dell’agricoltura nel mondo, con particolare attenzione ai Paesi in via di sviluppo. Nel 2004 per la prima volta il rapporto è stato dedicato all’agricoltura biotecnologica, con un sottotitolo espresso significativamente in forma di domanda: Meeting the needs of the poor? Possono gli OGM aiutare i molti milioni di contadini poveri? Possono, se non risolvere, almeno alleviare il problema della fame e della malnutrizione nel mondo, che nel 2004 affliggeva 842 milioni di persone, quasi tutte nei Paesi in via di sviluppo? La risposta che emerge dal rapporto FAO è un chiaro sì, seppure con alcune cautele. Oltre che sul rapporto FAO e su quello già citato della Commissione europea, qui ci baseremo sul World Development Report 2008 della Banca mondiale e sul rapporto Measuring the economic impact of transgenic crops in developing agricolture during the first decade (Misurare l’impatto economico nel primo decennio delle colture transgeniche sull’agricoltura in via di sviluppo) pubblicato nel 2009 dall’IFPRI. Questo International Food Policy Research Institute, sostenuto da decine di istituzioni internazionali, ha come obiettivo «trovare soluzioni sostenibili per eliminare fame e povertà». I ricercatori dell’IFPRI passano minuziosamente in rassegna tutti i 137 articoli scientifici pubblicati sino al 2007 riguardo all’impatto economico degli OGM sui Paesi poveri e in via di sviluppo. E sono consapevoli della difficoltà di tracciare un bilancio equilibrato, come dimostra l’incipit del loro rapporto: Tra le possibili fonti di confusione ci sono affermazioni generiche come quella secondo cui «gli OGM possono contribuire alla lotta contro la fame nel mondo». In realtà come abbiamo visto non sono ancora stati sviluppati OGM capaci di far aumentare direttamente le rese (e non è detto che si riuscirà a produrli in futuro). Quando le rese aumentano, ciò è dovuto a una migliore protezione dagli insetti. Almeno per ora dunque non si mira ad aumentare la produzione di cibo. Si tratta invece di aiutare i Paesi poveri a migliorare la loro produzione agricola risolvendo problemi che sono diversi da quelli dell’agricoltura dei Paesi sviluppati. Gli OGM sono uno dei possibili approcci: possono portare a un aumento di reddito per gli agricoltori, il che consente loro di acquistare più cibo. Gli OGM quindi devono essere visti come un complemento a soluzioni e tecnologie diverse  non come una alternativa. Un solo OGM molto diffuso Fino a oggi soltanto il cotone Bt resistente agli insetti ha avuto una diffusione e un impatto notevole sui Paesi in via di sviluppo che hanno deciso di coltivarlo. La coltivazione convenzionale del cotone fa largo uso di pesticidi, con effetti spesso deleteri per l’ambiente e per gli agricoltori. Il cotone Bt è usato ormai da più di 9 milioni di agricoltori, soprattutto in India e in Cina, e il rapporto della Banca mondiale lo definisce «un OGM win-win-win», ossia di successo su tre fronti: Tuttavia un eccessivo trionfalismo sarebbe fuori luogo, avverte subito dopo il rapporto: In altre parole il successo del cotone Bt è indubbio, ma sarebbe sbagliato generalizzare e dedurne che anche gli altri OGM sviluppati per i mercati occidentali possano automaticamente avere lo stesso effetto nei Paesi poveri, come una bacchetta magica; occorre invece tener conto delle specificità locali. Diamo perciò uno sguardo più dettagliato alla situazione in alcuni tra i Paesi in via di sviluppo più rappresentativi. Il caso cinese Nel 1997 il Ministero dell’agricoltura cinese ha approvato l’utilizzo del cotone Bt resistente ad alcuni insetti, e oggi oltre 7 milioni di piccoli agricoltori cinesi lo coltivano. Se state indossando indumenti made in China, è dunque probabile che la vostra pelle sia a contatto con cotone geneticamente modificato (tranquilli, non fa male! Anzi, ha sicuramente subito meno trattamenti con pesticidi). In alcune regioni (Hebei e Shandong) la percentuale di adozione di questa varietà sfiora il 100%, mentre in altre regioni come lo Henan l’adozione è più bassa (30%) perché sono diffusi parassiti come il ragno rosso, che non è sensibile alla particolare proteina Cry prodotta dalla pianta. Una particolarità della Cina è che vi si coltivano, insieme alle varietà di cotone Bt prodotte dalle multinazionali, anche altre varietà sviluppate autonomamente dall’Accademia cinese di scienze agricole. Questo è importante sia perché l’adattamento della coltura alle condizioni agronomiche e climatiche locali può massimizzare i benefici, sia perché la disponibilità di OGM sviluppati da un’istituzione pubblica fa sì che i semi abbiano un prezzo ridotto, alla portata anche dei contadini più poveri. Secondo la FAO con il passaggio dal cotone tradizionale al cotone Bt la quantità di pesticidi usati in Cina nel 2001 è scesa di 44 kg per ettaro (−78 000 tonnellate in totale) e si è più che dimezzata tra gli agricoltori l’incidenza degli avvelenamenti da pesticidi. Questi dati sono confermati da stime più recenti dell’Accademia delle scienze cinese, che indicano anche un aumento del 9,6% nelle rese dovuto alla maggiore protezione della pianta dagli insetti e una diminuzione del 60% nell’uso di insetticidi con un miglioramento sia delle condizioni sanitarie degli ambienti agricoli sia di un aumento del reddito per ettaro. I coltivatori di cotone Bt hanno effettuato una media di 6.6 applicazioni di insetticidi contro le 20 dei coltivatori di cotone tradizionale, spendendo 27 euro per ettaro in insetticidi contro i 148 euro per ettaro dei coltivatori di cotone tradizionale. Un risultato notevole è che ne hanno beneficiato maggiormente le piccole fattorie e i contadini più poveri che non le aziende più grandi e gli agricoltori più benestanti. Alcuni studi hanno riscontrato un aumento di reddito pari a 470$ per ettaro (il 340% in più), grazie soprattutto alla riduzione dell’uso di pesticidi. I vantaggi però non sono stati sempre uniformi nelle varie regioni e in alcuni casi i benefici sono stati molto inferiori. A fronte di questi risultati incoraggianti non stupisce che il primo ministro cinese Wen Jiabao nel 2008 abbia affermato: La Cina dunque investe fortemente in ricerca e sviluppo nelle biotecnologie agrarie, ritenendole strategiche per l’aumento del benessere dei milioni di piccoli agricoltori cinesi. Per esempio ha già sviluppato e testato in campo aperto almeno quattro varietà di riso Bt; le coltivazioni sperimentali hanno dimostrato rese più elevate (dal 3,5% al 9% in più) e una riduzione dell’80% nell’uso di pesticidi. Nel momento in cui la Cina dovesse dare il via libera alla commercializzazione di questo riso OGM, è probabile che altre nazioni la seguiranno, specialmente in Asia ma anche in America Latina. Il riso infatti è un alimento di fondamentale importanza per la sussistenza di gran parte della popolazione mondiale. Il cotone indiano L’india ha la più vasta area al mondo dedicata alla coltivazione del cotone, ma in passato le perdite di raccolto dovute alle pesti la relegavano al terzo posto della classifica mondiale dei produttori. Nel marzo del 2002 il governo indiano ha approvato la coltivazione del cotone Bt. Nel 2005 il 14% del cotone era geneticamente modificato e nel 2008 la frazione era salita al 77%, con milioni di piccoli agricoltori che coltivavano un totale di 7,6 milioni di ettari di cotone Bt. Così l’India ha superato la produzione degli USA ed è diventato il secondo produttore mondiale dopo la Cina. Vari studi hanno rilevato che il cotone Bt ha portato benefici economici ai coltivatori indiani, grazie all’aumento delle rese del cotone e a una drastica riduzione nell’uso di insetticidi. Il risultato economico dipende però fortemente dalle caratteristiche agro-ecologiche e dalle pratiche agrarie locali. Per esempio nello Stato del Maharashtra il reddito dei coltivatori di cotone OGM è cresciuto in media del 43% nel 2002 e del 73% nel 2003, mentre nell’Andrha Pradesh gli agricoltori inizialmente hanno anche subìto perdite. Come avverte il rapporto dell’IFPRI: In India i brevetti sugli OGM non sono validi, perciò è stato possibile «copiare» liberamente il cotone Bt della Monsanto: si è così passati da 3 soli ibridi approvati nel 2002 a ben 137 ibridi Bt presenti nel 2007 sul mercato indiano legale, prodotti da decine di aziende a volte anche molto piccole. In India non vi è dunque alcun monopolio di Monsanto o di altre multinazionali. Oltre alle varietà ingegnerizzate localmente e a quelle sviluppate in Cina, la ricerca pubblica indiana ha anche messo a punto semi OGM di cotone non ibrido, che i contadini potranno riutilizzare senza doverli riacquistare ogni anno. Nei primi anni dell’adozione la domanda per i semi OGM era così elevata che l’offerta non riusciva a soddisfare la domanda. Molti truffatori allora vendevano semi spacciati per Bt ma che in realtà non lo erano, oppure varietà incrociate malamente e con caratteristiche inferiori alle piante ufficialmente approvate. Questa può essere stata una delle cause della tragedia dei suicidi di contadini indiani, ampiamente riportata dai media, di cui riparleremo in dettaglio nell’ultimo capitolo. Il cotone Bt in Sudafrica Il caso sudafricano illustra bene come sia complicato analizzare l’effetto economico dell’introduzione degli OGM. Nel 1998, durante la prima stagione di coltivazione in Sudafrica, il cotone Bt non ha portato aumenti significativi della resa, in parte perché i semi OGM costavano il doppio di quelli tradizionali e gli agricoltori ne hanno seminati il 22% in meno per ettaro; la spesa per i pesticidi è diminuita, ma non in misura tale da portare a un guadagno rispetto ai coltivatori tradizionali. Nel 1999 invece le condizioni climatiche e l’infestazione di insetti hanno favorito il cotone Bt, che ha avuto rese superiori del 40% rispetto a quello tradizionale. Insieme ai ridotti costi per i pesticidi, ciò ha determinato un guadagno del 58% per i coltivatori del cotone OGM. Chi ci guadagna nei Paesi in via di sviluppo? Tutte le analisi dell’impatto economico del cotone Bt nei Paesi emergenti indicano che a beneficiare maggiormente sono i contadini, seguiti dalle aziende produttrici di semi e dai consumatori. Non è dunque vero, come a volte si sente dire, che dall’agricoltura transgenica traggono profitto soltanto le multinazionali. La tabella 3 riassume i dati pubblicati dalla Banca mondiale sui benefici economici portati dal cotone Bt, ossia da quella proteina Cry che, inserita nei geni della pianta, la aiuta a difendersi da alcuni insetti.  Occorre poi anche tenere conto degli effetti della non adozione di una coltura transgenica: i coltivatori di cotone tradizionale possono vedersi ridotto il reddito, perché l’introduzione del cotone Bt (anche quando avviene in un altro Paese) genera una pressione verso il basso sui prezzi di mercato. Un quadro incoraggiante, con qualche cautela Tutti i rapporti che abbiamo citato sottolineano la necessità di condurre in futuro altri studi per consolidare i dati odierni e verificare che i cambiamenti siano duraturi. C’è chi sostiene per esempio che il successo del cotone Bt in Cina potrebbe non continuare a lungo: altri insetti dannosi potrebbero diventare un problema, occupando la nicchia ecologica lasciata libera dai parassiti sgominati dalla pianta OGM. Inoltre gli studi rigorosi effettuati finora si sono concentrati soprattutto su una singola coltura, il cotone, principalmente in Cina e in India; e anche per questi due Paesi l’impatto economico è stato calcolato usando modelli matematici che non sono mai perfetti. Pur con queste limitazioni i dati mostrano chiaramente, come minimo, che alcuni OGM hanno già portato benefici ai contadini poveri (con rese più alte e meno fluttuanti, spese ridotte per i pesticidi e una riduzione dei rischi sanitari) e prezzi più bassi per il consumatore. Ed è incoraggiante per la lotta alla povertà il fatto che nei Paesi in via di sviluppo i piccoli agricoltori sembrano beneficiare dal cotone Bt tanto quanto i grandi produttori. Per ora inoltre non si sono osservate conseguenze negative per l’ambiente. Secondo il rapporto FAO del 2004: E nel 2008 il rapporto della Banca mondiale ribadisce: La questione dunque non è più se gli OGM possano o meno portare benefici ai contadini poveri del mondo: ormai vi sono le prove che almeno alcune colture transgeniche sono in grado di farlo. Semmai il problema è sfruttare le enormi potenzialità delle biotecnologie per risolvere i problemi specifici di ogni zona del pianeta. Biotecnologie agrarie poi, come fanno notare sia la FAO che la Banca Mondiale, non significa solamente OGM, per cui sarebbe un errore focalizzarsi solamente su di essi. In molte nazioni oggi i coltivatori non possono beneficiare delle innovazioni biotech che sono state sviluppate principalmente per il mercato occidentale. E le multinazionali private non hanno interesse a investire in ricerca per rendere resistenti alla siccità e alla salinità del suolo alcuni cereali che sono fondamentali per i Paesi in via di sviluppo, ma non promettono un grande ritorno economico. Questo dovrebbe allora essere il compito della ricerca non-profit sostenuta dai governi e dalle istituzioni internazionali, come sottolinea il rapporto della Banca mondiale: Un OGM buono, pulito e giusto Perché ho intitolato questo post prendendo maliziosamente a prestito uno slogan caro a Slow Food, organizzazione che si oppone agli OGM? Ricordo che l'attivista Vandana Shiva, che apertamente e contro l’evidenza dei fatti che vi ho illustrato parla di “fallimento del cotone Bt in India”, è vicepresidente di Slow Food International. Molte organizzazioni parlano, mistificando la realtà, di \"fallimento\" del cotone Bt, evidentemente non sopportando l'idea che un OGM possa aver portato dei benefici ai poveri e all'ambiente. I fatti hanno dimostrato che sicuramente il cotone Bt è pulito. Forse non sapete che ben un quarto di tutti gli insetticidi usati al mondo è utilizzato nella coltivazione del cotone. L’uso di questo OGM, sviluppato sia dalle multinazionali che dalla ricerca pubblica, ha permesso di ridurre considerevolmente l’uso di insetticidi. E a riprova di questo si è registrata una diminuzione delle patologie legate agli avvelenamenti da insetticidi che coinvolgevano gli agricoltori in Cina. Più pulito di così! È anche un OGM giusto, perché i benefici sono andati agli agricoltori dei paesi poveri e in via di sviluppo. E soprattutto ai piccoli agricoltori. Più giusto di così! Ma perché buono? Dopo tutto il cotone non si mangia, ed è forse ironico che l’OGM che più sta influenzando la vita di milioni di poveri agricoltori non sia un alimento, mentre gli OGM vengono spesso “spacciati” per LA soluzione della fame nel mondo. Ma è indubbiamente buono, perché il problema della fame nel mondo non è tanto un problema di produzione di cibo quanto di accesso al cibo, è un problema di povertà. Il cotone Bt ha aumentato, dati alla mano, il reddito di milioni di poveri contadini, e con qualche soldo in più nel portafoglio hanno potuto acquistare più cibo per sé e per la propria famiglia.Più buono di così! A presto  (e se non sapere cosa regalare a Natale ...   ) Dario Bressanini ADDENDUM (7 novembre) Nella discussione seguita a questo articolo (qui sotto) è stata citata l'indagine conoscitiva in atto al Senato sugli Organismi Geneticamente Modificati. Le discussioni avvenute in commissione, insieme alle relazioni, sono molto interessanti e ho pensato di mettere il link nel post principale. Particolarmente interessanti, a mio parere, sono le relazioni dell’Associazione Maiscoltori Italiani (AMI) e dell’Associazione Industrie Risiere Italiane (AIRI) che illustrano come, almeno un parte degli agricoltori italiani, sarebbe ben contento di sperimentare gli OGM. Ho anche avuto il permesso dall'Associazione Industrie Risiere italiane di divulgare il documento che hanno presentato in Senato, che contiene la loro posizione sugli OGM. In attesa di un futuro articolo specifico sul riso OGM (ne sono già stati sviluppati vari tipi, che attendono solo l'autorizzazione alla commercializzazione)  il documento lo trovate qui. Bibliografia FAO: Rapporto FAO del 2004 sull’agricoltura biotech Banca Mondiale: World Development Report 2008 JRC-IPTS: Economic Impact of Dominant GM Crops Worldwide: A Review IFPRI: Measuring the Economic Impacts of Transgenic Crops in Developing Agriculture during the First Decade" },
    { "title": "Tutti i gradi del peperoncino", "text": "Avete appena cucinato degli spaghetti aglio, olio e peperoncino. Tanto peperoncino. Forse troppo. Alla prima forchettata vi si infiamma la bocca. Bevete immediatamente un bicchiere d’acqua ma la sensazione di bruciore addirittura peggiora. Sappiate che è tutta colpa della capsaicina, una sostanza chimica della famiglia degli alcaloidi, e di sostanze simili chiamate capsaicinoidi contenute nel peperoncino. I peperoncini hanno origine in Bolivia e in alcune parti del Brasile. Da lì vengono propagati in tutte le Americhe dagli uccelli, immuni all’azione della capsaicina. Gli Atzechi furono i primi ad incorporare il peperoncino nel loro cibo e nei loro rituali religioni, e sono documentate coltivazioni di questa pianta già nel 5500 a.C. Dal nuovo continente il peperoncino giunge in Europa con Cristoforo Colombo, e in seguito viene diffuso in Africa e in Asia, dove in alcuni paesi è ormai parte della tradizione culinaria locale, come successo anche in molte regioni del Sud d’Italia. Nel 1912 il chimico Wilbur Scoville decise di istituire una scala empirica di “bruciore” causato dalla capsaicina chiamando un gruppo di assaggiatori di peperoncino e sottoponendogli un estratto della sostanza a diverse diluizioni. Scoville fissò arbitrariamente la capsaicina pura a 16 milioni di “gradi Scoville”,che indicano il rapporto di diluizione necessario a far perdere piccantezza al peperoncino analizzato. Il peperone normale è in fondo alla scala, con 0 gradi. Un Jalapeño è solitamente attorno ai 3000 gradi Scoville, mentre il terribile Habanero può superare i 300.000 e si dice venga addirittura raccolto con i guanti.  La capsaicina risiede principalmente nel tessuto placentale a cui i semi sono attaccati e non nei semi stessi, come molti pensano. Se siete particolarmente avventurosi da addentare e masticare un tipico peperoncino calabrese da 15.000 gradi Scoville, vi sentirete la bocca in fiamme. Sappiate però che la temperatura della vostra bocca non è aumentata. In generale, quando percepiamo una sensazione di “caldo” o “freddo” vengono stimolati dei termorecettori del nostro corpo che si attivano quando la temperatura raggiunge un certo valore di soglia. In pratica una proteina siede su una cellula nervosa della pelle o della bocca e quando la temperatura supera un certo valore la proteina induce la cellula nervosa a mandare un segnale al cervello. Due recettori recentemente scoperti, chiamati VR1 e VRL-1, si attivano quando la temperatura supera rispettivamente i 43 °C e i 52 °C. Tuttavia la capsaicina ha la forma giusta per interagire con questi recettori, e agendo come una chiave, apre un canale nella membrana cellulare che permette l’immissione di ioni calcio. Questi causano la trasmissione di un segnale di “dolore” che raggiunge il cervello, ingannato così dalla capsaicina. Il “piccante” quindi non è un sapore fondamentale, come il dolce, il salato, l’aspro, l’amaro e l’umami che sono dotati di recettori propri, ma agisce ingannando i recettori della temperatura. La stessa cosa fanno alcune molecole, come il mentolo, sui sensori di freddo. Ecco perché mangiando una caramella alla menta abbiamo una sensazione di \"freschezza\" in bocca.  La Capsaicina non è solubile in acqua, quindi è perfettamente inutile berne a litri per alleviare il bruciore. È meglio mangiare del pane, che rimuove per azione fisica la capsaicina dai recettori. La buon solubilità in alcool della diabolica sostanza può suggerire una birra ghiacciata come rimedio, tuttavia la birra non è abbastanza alcolica, e sconsiglierei, a metà pasto, un bicchierone di limoncello ghiacciato   . Tuttavia la capsaicina si scioglie ancor meglio nei grassi, per cui potete provare ad attenuare la piccantezza dei vostri spaghetti con una robusta grattugiata di parmigiano o di grana. In più la caseina agisce da “spazzino”, avvolgendo la capsaicina e rimovendola dai recettori. Per cui, se ancora ce ne fosse bisogno, cosa c’è di meglio a fine pasto di una generosa porzione di gelato alla panna per placare l’azione urticante di un’aglio, olio e peperoncino sfuggito al controllo del cuoco? Dario Bressanini Questo articolo è apparso su Le Scienze 447 novembre 2005" },
    { "title": "Un vaccino testato", "text": "Seguo come voi con interesse l’evoluzione dell’infuenza A(H1N1), e con eguale interesse il diffondersi, negli italiani, di dubbi, perplessità, timori, insieme a informazioni approssimative, incomplete o false. Le persone chiedono certezze, ma la scienza per sua natura non ne fornisce purtroppo: in questo campo può solo dare delle stime probabilistiche. Ad una domanda semplice e legittima di una mamma che chiede “il vaccino dell’influenza farà male al mio bambino?” la scienza può solo rispondere in modo statistico. E questo per molte persone è terribilmente inaccettabile. Se poi i telegiornali aprono ogni giorno, irresponsabilmente, con l’elenco dei morti la percezione del rischio da parte del proverbiale “uomo della strada” diventa di gran lunga superiore al rischio stesso. Seguo anche il pissi pissi bau bau dei canali ”alternativi”, i video su YouTube, gli articoli sul web in siti e blog, i gruppi di facebook, insomma tutti quei canali dove, per il solo fatto di essere “alternativi” (con un bel po’ di virgolette), qualsiasi stupidaggine viene propagata alla velocità della luce, facendo anche sentire chi la propaga in dovere di diffondere la “verità tenuta nascosta” a più persone possibile. Là invece le certezze abbondano. C’è una profusione di persone, anche medici e pediatri (sic! come se bastasse una laurea per avere autorevolezza), che sostengono che il vaccino è una bufala, che è un complotto mediatico delle multinazionali, che il virus è stato “inventato” appositamente, che addirittura è in atto un piano mondiale per uccidere milioni di persone nel mondo. Ci sono poi quelli che si oppongono a qualsiasi tipo di vaccinazione, o ancora peggio, pretendono di sostituirle con cure omeopatiche, cioè con l'acqua fresca. Tutti graniticamente sicuri. Le certezze attirano molto di più dei dubbi e delle risposte probabilistiche che può dare la medicina. Non a caso le religioni hanno sempre avuto molto più appeal della scienza. Non voglio parlare dell’influenza, non ho informazioni superiori a quelle che potete avere anche voi consultando il sito del ministero e quello dell’Organizzazione Mondiale della Sanità. Aggiornamento al 18 novembre - Decessi dall'inizio della pandemia: 62- Tutti i soggetti deceduti tranne tre presentavano gravi patologie pregresse- Casi che necessitano di assistenza respiratoria: 216- Percentuale di decessi in rapporto ai malati: 0,0041%- Vaccinati: 167.680Qui sotto potete vedere in rosso il grafico dell’andamento dell’influenza espresso come numero di casi ogni 1000 abitanti (o meglio, di assistiti dai medici di base) confrontato con l’andamento delle passate influenze stagionali, che come potete vedere avevano il massimo di attività verso febbraio.   Il picco di questa influenza non è ancora arrivato, come potete ben osservare dal grafico. Se il suo andamento sara simile all’andamento dell’influenza del 2004-2005 (curva blu) avremo un picco tra due-tre settimane. Se invece si dimostrerà molto più contagiosa il picco sarà più in là e avremo un numero di infettati molto più elevato. AGGIORNAMENTO alla settimana 46: il picco potrebbe essere stato raggiunto La percentuale di decessi rispetto ai malati è, per ora, piuttosto bassa, ed è ovvio che il numero di decessi totali dipende, oltre che dalla pericolosità di un virus, anche da quante persone vengono infettate. Se ad esempio il virus infetterà 10 milioni di persone ci potremo aspettare tra i 200 e i 400 decessi. Ricordo però che non è sempre facile stabilire le cause delle morti e il Center for Disease Control di Atlanta (USA) che segue l'epidemia ha rivisto i dati dei decessi (e sono sicuro che anche questo farà scatenare i complottisti) Testare un vaccino Voglio qui invece soffermarmi su una frase che leggo spesso che riguarda il vaccino (che comunque, ricordo, in Italia per ora è disponibile solo per le categorie a rischio). In tutto il mondo, non solo in Italia, uno dei motivi di perplessità che circonda questo vaccino è riassunto nella frase: “Il vaccino è stato preparato in fretta e non è quindi sicuro al 100%”. Questa frase genera spesso dubbi, timori e diffidenze, anche comprensibili. Che cosa dice l’OMS? (qui nella versione italiana):  Questa risposta, che per me è rassicurante perché afferma che il vaccino è sicuro quanto un vaccino stagionale, e quindi non ci sono rischi in più, per quel che ne sappiamo al momento, in realtà allarma molte persone per esattamente lo stesso motivo. Chiedono sicurezza al 100% e rischio zero invece che confronti tra rischi, cosa che la scienza per sua natura non può fornire. Ma ragioniamo un po’ su cosa significa “testare un vaccino”: significa evidentemente somministrarlo a molte persone e aver raccolto ed elaborato sufficienti dati statistici. Ora, come è possibile pretendere che questo vaccino sia già stato sperimentato su milioni di persone quando questo virus è nuovo? Capite il corto circuito del ragionamento? Si pretende una sperimentazione sull’uomo che non può esserci stata, non per chissà quale negligenza ma semplicemente perché è un virus nuovo. È questo un buon motivo, dal punto di vista logico, per diffidare? Paradossalmente è molto più facile testare un potente veleno perché gli effetti sono molto evidenti. Come invece dice giustamente l’OMS, se si vogliono scoprire degli eventuali effetti collaterali che, supponiamo, colpiscono una persona su un milione (un po’ come gli effetti collaterali possibili di cui si legge nei foglietti illustrativi dei farmaci), è necessario aver prima vaccinato più di un milione di persone, non c’è altra via putroppo. Non siamo ancora in grado di prevedere l’effetto di un qualsiasi farmaco o vaccino su di una persona specifica, ma solo fare previsioni statistiche. Questo per molti è, comprensibilmente, psicologicamente inaccettabile, fonte di inquietudine e paura. É per questo che, io credo, alcuni abbracciano le certezze dei negazionisti, dei complottisti, di quelli che è tutto un magna magna delle multinazionali e dei politici corrotti. È più facile credere alla verità rivelata di qualche naturopata su YouTube che non doversi confrontare con la scelta personale di un comportamento (ad esempio vaccinare il proprio bimbo) in base a delle stime probabilistiche, alla scelta tra due rischi, vaccinarsi o non vaccinarsi, per quanto entrambi piccoli ma non zero. Spesso su questo blog racconto storie passate e dimenticate, perché sono convinto che possano essere utili per capire meglio il presente. Parlando di sperimentazione dei vaccini questa volta vi voglio parlare del più grande e massiccio test mai effettuato nella storia dei vaccini, quello contro la poliomielite. Questo per spiegare cosa vuol dire “testare” un nuovo vaccino. Sfogliando le mie collezioni di vecchi fumetti ho trovato degli inserti dedicati alla campagna contro la poliomielite che vi voglio mostrare. La poliomielite è una malattia virale che attacca le cellule nervose e a volte il sistema nervoso centrale che può causare la paralisi o addirittura la morte. Nella maggior parte dei casi una persona in salute sopravvive alla poliomielite senza problemi, ma in circa l’1% dei malati l’infezione ha esiti terribili. Ci sono evidenze, in reperti egizi, che la paralisi da polio fosse già conosciuta nel 1000 AC. Raccontano Rino Rappuoli e Lisa Vozza nel libro “I vaccini dell’era globale” Dal 1900 sono documentate varie epidemie di polio in tutto il mondo, spesso ognuna più forte delle precedenti. La malattia colpiva soprattutto i bambini e i ragazzi, ma anche adulti, come Franklin Delano Roosevelt, futuro presidente americano in carrozzella. Il 1916 la polio colpisce violentemente New York: Negli USA sono riportati 17.000 colpiti da poliomielite nel 1931, 10.000 nel 1935, 25.000 nel 1946, 42.000 nel 1949 (vengono conteggiati solo i casi fatali o di paralisi).Nel 1952 dilaga negli Stati Uniti la peggior epidemia di poliomielite fino ad allora, con più di 57.000 persone colpite. Migliaia di persone nel mondo rimangono paralizzate. Questo inserto tratto da Superboy 21 (1952), è parte della campagna di sensibilizzazione verso i giovani e i loro genitori per arginare un poco la terribile epidemia. Cliccate sull'immagine, leggete e rabbrividite al pensiero di come si viveva all'epoca, quando si doveva diffidare di un nuovo amico perché non si sapeva se era portatore di polio o meno.  Era purtroppo frequente in quel periodo vedere ragazzi in giro con le stampelle o in carrozzella, colpiti dalla paralisi infantile, come testimonia questo inserto tratto da Superboy 28 (1953).  Nel 1947 il Dr. Jonas Salk iniziò le sue ricerche per trovare un vaccino contro la poliomielite al Virus Research Lab all'Università di Pittsburgh. Ben presto si scoprì che i 125 diversi tipi di virus della polio che erano stati isolati ricadevano in tre grandi gruppi. Un vaccino doveva quindi necessariamente proteggere da tutti e tre i gruppi di virus. Una tappa fondamentale verso lo sviluppo di un vaccino efficace venne nel 1948 quando John F. Enders, Thomas H. Weller, e Fredrick C. Robbins scoprirono il modo per far riprodurre il virus in una coltura di tessuto animale, senza la necessità di utilizzare un intero organismo, come un embrione di pollo. Questa scoperta fruttò ai tre ricercatori di Harvard il premio Nobel per la medicina del 1954. Salk nel 1952 ha pronto un vaccino sperimentale, testato su se stesso, la moglie, i suoi figli e su alcuni bambini che avevano già contratto la poliomielite.Nel 1953 Salk pubblica le sue ricerche sul Journal of the American Medical Association.A fianco vedete un inserto della NFIP, la National Foundation for Infantile Paralysis, tratto da Superboy 28 del 1953. Recita \"Un vaccino non è pronto per il 1953, ma c'è speranza per il futuro\" Nel 1954 il vaccino viene sperimentato, con il più grande programma di test su larga mai effettuato. Circa 1.8 milioni di bambini americani, canadesi e finlandesi tra i 6 e i 9 anni presero parte all'esperimento voluto dal NFIP: il test fu condotto utilizzando per la prima volta, su un vaccino, la procedura in doppio cieco: ad un gruppo di bambini (per la precisione 422.743) fu somministrato il vaccino, ad un secondo gruppo (201.229) un inefficace placebo, dell’acqua salata, e i restanti vennero utilizzati come gruppo di controllo, senza inoculazione. Nè i piccoli pazienti nè i ricercatori sapevano chi aveva ricevuto il vaccino e chi il placebo. Questo è un punto di fondamentale importanza per la verifica sperimentale di un farmaco perché i fatti mostrano, anche se ancora non ne comprendiamo il meccanismo, che una persona che crede di essere curata, anche se gli viene data a sua insaputa della semplice acqua, ha delle probabilità maggiori di guarire rispetto a chi invece non prende nulla consapevolmente. Per verificare l’efficacia di un farmaco quindi è necessario \"sottrarre\" l’effetto placebo (alla base di molte pratiche terapeutiche cosiddette “alternative”). Vi erano dubbi sull’efficacia di questo vaccino, anche da parte di eminenti scienziati come Albert Sabin che avrebbe sviluppato negli anni seguenti un vaccino alternativo da somministrare per via orale. L’unico modo per dirimere la questione era effettuare un test su larga scala. Harry Weaver, il direttore delle ricerche del NFIP scrisse “La pratica della medicina è basata sui rischi calcolati... Se aspettiamo che ulteriori ricerche vengano svolte, un gran numero di esseri umani svilupperà la poliomielite mentre avrebbero potuto essere protette”. Può sembrare non etico somministrare un placebo, cioè qualche cosa che non ha quasi effetto e quindi lasciare quella parte di popolazione non protetta dall’infezione. Senza placebo (o come spesso si fa oggi, somministrando il miglior trattamento disponibile per una certa patologia) tuttavia si rischia di prendere degli abbagli e considerare efficace qualche cosa che non lo è. Commentava Salk in proposito I risultati preliminari erano notevoli: 60%-70% di copertura contro il virus di tipo 1 e 90% contro i tipi 2 e 3. La buona novella del vaccino in fase di test arriva anche su Superboy 36, del 1954 \"Si sta testando un vaccino sicuro e promettente, ma i risultati si sapranno solo nel 1955\" Il 12 aprile del 1955 il Dr. Thomas Francis, supervisore dell'esperimento di massa, annuncia che il vaccino di Salk era \"Sicuro, efficace e potente\". Il governo degli Stati Uniti autorizza il pomeriggio stesso la produzione su larga scala del vaccino, concedendo la licenza di produzione a cinque aziende: Eli Lilly, Parke-Davis, Wyeth, Pitman-Moore e Cutter. Due settimane dopo l’autorizzazione arriva la terribile notizia di cinque bambini californiani rimasti paralizzati dopo l’inoculazione del vaccino. Le vaccinazioni vennero fermate e il morale tornò a terra. Si scoprì però che i casi di malattia erano stati causati da due lotti di vaccino contaminato da virus vivo prodotti dai laboratori Cutter a Berkeley. I lotti contaminati hanno anche generato una epidemia locale di polio. Alla fine 164 persone rimasero paralizzate e 10 morirono. Fu uno dei peggiori disastri dell’industria farmaceutica americana. Furono subito adottati standard di produzione più elevati e le vaccinazioni ripresero. I 28.985 casi di polio riportati nel 1955 scesero a 14.647 nel 1956, e a 5894 nel 1957. A 396 nel 1963 e a 61 nel 1965.Nel 1959 ormai altri 90 paesi utilizzavano il vaccino di Salk che, dopo l’esperienza dell’incidente Cutter, era un vaccino molto sicuro. Questo vaccino è basato su del virus reso inattivo (insomma, ucciso, anche se tecnicamente un virus non è proprio “vivo”) mediante della formaldeide e viene indicato con IPV (Inactivated Polio Vaccine). Salk è stato il primo a dimostrare che un vaccino può funzionare utilizzando un virus inattivato. Qui sotto potete vedere un video con filmati dell'epoca (ricaricate la pagina se non vedete nulla)  Nel 1957 Albert Bruce Sabin iniziò a sviluppare un vaccino alternativo, da somministrare per via orale e non più per inoculazione. Il vaccino venne testato in Unione Sovietica perché Sabin aveva bisogno di un paese dove nessuno era mai stato vaccinato. Venne adottato nel 1961 negli USA, nonostante qualche opposizione al \"vaccino comunista\". Il vaccino Sabin era più efficace del Salk, forniva una maggior protezione e per un periodo di tempo più lungo, ma comportava rischi maggiori. Il vaccino di Sabin infatti (OPV Oral Polio Vaccine), a differenza del Salk, era basato su un virus attenuato, indebolito in laboratorio in modo da non risultare più pericoloso ma in grado solo di stimolare le difese immunitarie dell’organismo. In alcuni casi però il virus poteva riprendere virulenza ricombinandosi, come solitamente fanno i virus, all’interno del corpo umano e ridiventare pericoloso causando la paralisi da vaccino, indicata con VAPP (Vaccine-Associated Paralytic Poliomyelitis). Succede molto raramente: le stime, per eventi così rari, non sono precise ma siamo intorno ad un caso ogni 2.4 milioni di dosi, tenendo però presente che un ciclo di vaccinazione può richiedere più dosi. Raramente ma succede, e putroppo non è un evento prevedibile o da imputare ad una cattiva qualità del vaccino o alla azienda produttrice (a differenza dell’incidente Cutter). É purtroppo la tipica roulette del DNA: mutando e mutando ogni tanto si produce qualche cosa di pericoloso e non è possibile prevedere in quali soggetti un evento del genere può accadere. Proprio perché più efficace per combattere l’epidemia, il Sabin è stato il vaccino antipolio utilizzato dal 1963 sino quasi alla fine del secolo dagli USA e molti altri paesi del mondo, soppesando i costi, dei pochi sfortunati colpiti dalla paralisi da vaccino, con i benefici della grande maggioranza che veniva protetta dalla malattia.Nel 1994 la poliomielite viene dichiarata eradicata nelle americhe. Nel 2000 ormai, i pochi casi di polio che si verificavano in USA (8-10 per anno) erano non più dovuti alla circolazione del virus (anche se ogni tanto capita qualche persona infetta proveniente da paesi dove l’epidemia esiste ancora) ma al vaccino di Sabin, e quindi, non ritenendo più giustificabili i rischi, seppur piccoli, di contrarre la polio, si decise di ripassare al più sicuro vaccino di Salk (che, ricordate, contiene solo il virus inattivo e quindi non può causare paralisi) L'Europa fu dichiarata libera dalla polio nel 2002. In Italia nel 2001 ci furono zero casi di poliomielite, a fronte degli 8.000 casi (paralisi e morti, ricordate) del 1958.  Riporta il sito del Ministero della Salute: Notate come solo dopo le grandi campagne di vaccinazione di massa con il vaccino di Sabin, e il conseguente obbligo di vaccinazione, si riesce a eradicare la polio in Italia, con buona pace di chi sostiene che la polio è scomparsa solo per le “migliorate condizioni igieniche” (sic! Si trovano anche queste credenze sul web purtroppo, corroborate anche dai  soliti affetti da sindrome complottistica da YouTube, come se nel 1962 in Italia le condizioni fossero state molto diverse da quelle del 1966. Ma mi facci il piacere, direbbe Totò. Ogni tanto, confesso, mi piacerebbe che le Lauree fossero come la patente: da rinnovare periodicamente, e che si potessero ritirare a chi dica manifeste corbellerie. Purtroppo so benissimo che chi crede a quelle fantasie non cambia idea di fronte ad alcun tipo di evidenza scientifica perché le loro idee non sono basate sui fatti ma sul loro sistema di valori e di credenze)  Nel periodo 1997-2001 in Italia sono stati riportati 7 casi di VAPP (paralisi da vaccino). In Italia, come successe in USA, una volta eradicato il virus si è passati, nel 2002, al più sicuro vaccino Salk, per non far correre rischi inutili ai bambini.Prima dell’introduzione della vaccinazione antipolio l’OMS stima che più di 600.000 bambini restavano paralizzati ogni anno. Ora la polio resiste ancora in poche nazioni, specialmente in India, Nigeria e Pakistan, e si spera di sconfiggerla una volta per tutte con le campagne di vaccinazione. Questo ha significato “testare” il vaccino per la polio: somministrarlo a centinaia di migliaia di bambini (tra l’altro la metodologia statistica del test ha suscitato controversie negli anni sucessivi). Questi test su larga scala su dei bambini sarebbero considerati inaccettabili oggi, così come su altri soggetti a rischio. Questo porta alla paradossale conseguenza che una grande parte dei farmaci sul mercato oggi non sono mai stati sperimentati sui bambini, o su altre categorie come le donne incinte ad esempio, anche perché lo si ritiene eticamente inaccettabile, e questo genera sospetti: “il farmaco X non è stato sperimentato sui bambini”. È come un serpente che si mangia la coda. La prossima volta che sentite qualcuno dire che \"i vaccini in generale non servono a nulla, è tutto un complotto delle multinazionali che ci guadagnano\", fategli vedere una foto di qualche bambino con le stampelle, o i bambini nei polmoni d’acciaio. E ditegli di stare zitto. I vaccini non possono mai essere sicuri al 100% perché nulla lo è purtroppo. Questo ha sempre creato delle opposizioni più o meno feroci. Nella seconda metà del ‘700 Edward Jenner inoculò per la prima volta nell’uomo del vaiolo vaccino cioè vaiolo di vacca (ecco l’origine del nomi vaccino e vaccinazione). Potete vedere una vignetta dell’epoca dove si mostrano le persone inoculate che si trasformano in vacche, segno della paura e dell’opposizione dell’epoca.  il virus del vaiolo di vacca era sufficientemente simile al virus del vaiolo umano da scatenare la risposta protettiva del sistema immunitario umano, ma sufficientemente benigno da non causare i tragici problemi del vaiolo umano. Negli anni ’50 del secolo scorso la fiducia nella scienza era molto alta (sicuramente molto più che adesso) e le vaccinazioni erano già state accettate da gran parte della popolazione. Addirittura la vaccinazione contro la polio veniva chiesta a gran voce, come abbiamo visto. I rischi di una mancata vaccinazione erano sotto gli occhi di tutti, ogni giorno. Nonostante questo e con il rischio di far contrarre la poliomielite ai propri bambini alcuni genitori si rifiutavano di vaccinare i figli. Questa è una vignetta vincitrice del premio pulitzer del 1957 (categoria Cartoons)  \"Wonder Why My Parents Didn't Give Me Salk Shots?\" “Mi chiedo perchè i miei genitori non mi abbiano dato le iniezioni Salk” Nel politicamente corretto moderno, dove ogni opinione è considerata “legittima” e dove ognuno “deve poter scegliere” (anche se spesso non si hanno gli strumenti culturali e informativi adeguati), una vignetta di questo impatto visivo ed emotivo dubito che troverebbe spazio sui giornali, con un bambino con le stampelle colpito dalla polio che guarda sconsolato i suoi compagni, presumibilmente vaccinati, che giocano per strada, incolpando i propri genitori e la loro “libertà di terapia”. La poliomielite oggi in Italia è scomparsa, proprio grazie alle grandi vaccinazioni di massa. Purtroppo i vaccini, come i farmaci, non sono esenti da effetti collaterali. Se ne sente parlare spesso.  Alcuni presunti effetti collaterali sono stati da tempo smentiti. Ad esempio si è scoperto che lo strombazzato (sui media) legame tra vaccini e autismo era una bufala/truffa colossale, e ora il Dr. Wakefield, che suggerì per primo il presunto legame, è finito sotto accusa per aver “taroccato” i dati, insieme ad alcuni avvocati che avevano bisogno di “costruire” il caso per poter fare causa a qualcuno. Inutile dire che sul web e sui social media invece queste bufale continueranno a girare chissà per quanti anni. Altri effetti collaterali invece sono purtroppo veri, anche se molto rari, come abbiamo visto nel caso della polio. Ovviamente se io fossi il genitore di uno di quei bambini colpiti da paralisi da vaccino sarei qui a maledire il destino, quel vaccino, le aziende farmaceutiche e lo stato Italiano. Dopo tutto, se ora poliomielite e altre malattie sono scomparse in Italia, perchè ci dovremmo vaccinare correndo dei rischi? Ecco che a questo punto emerge l’aspetto sociale di una vaccinazione. Non è corretto confrontare i rischi (piccoli ma non nulli) associati ad un vaccino in una situazione dove tutti gli altri continuano a vaccinarsi. In altre parole (questo è un classico della teoria dei giochi, come ci spiegano i Rudi Matematici nel Blog dirimpettaio) se io decido di non vaccinarmi diminuisco i miei rischi, scaricandoli su tutti gli altri che invece continuano a vaccinarsi. Sfrutto, diciamo così, in modo un poco parassita, i rischi degli altri prendendomi solo i benefici, e in più metto a rischio chi non può, per vari motivi, vaccinarsi. Se tutti smettessimo di vaccinarci ecco che malattie come la poliomielite ricomincerebbero a mietere vittime in proporzione molto superiore ai rischi attuali derivanti dai vaccini. Scrive Franco Barghini dell’Osservatorio Epidemiologico della ASL 12 Viareggio La herd immunity è l’immunità del branco (o gregge). In pratica, quando una percentuale sufficientemente alta di persone in una popolazione è vaccinata contro una malattia, questa non riesce più a diffondersi e una eventuale epidemia si spegne subito. L’immunità del branco permette anche di proteggere tutte quelle persone che non possono vaccinarsi (i neonati, i debilitati, gli allergici all’uovo, alla gelatina, agli antibiotici, ecc.) ma che vengono quindi protette in modo indiretto dalla nostra vaccinazione, perché così non possiamo contagiarle e l’epidemia, raggiunta l’immunità di branco, non ha modo di propagarsi. Questo effetto però può funzionare solo se le percentuali di vaccinazione sono molto elevate, altrimenti è inutile, e solo se la protezione fornita dal vaccino è sufficientemente elevata. (la percentuale specifica minima di vaccinazione per raggiungere l'immunità di branco dipendono dalla contagiosità della malattia ma solitamente è superiore all’80%). In altre parole una vaccinazione è una “medicina per la società” nel suo complesso, più che per i singoli individui. Serve per arrestare la catena di contagi eliminando l’agente infettante. È ovvio che in presenza di pericoli individuali molto elevati, come nel caso della polio, i due aspetti portano alle stesse scelte collettive, perché è di primario interesse personale vaccinarsi. Quando alcune malattie sono ormai diventate molto rare o eradicate i due aspetti possono divergere e l’”egoismo miope” del singolo rischia di prevalere sulle esigenze collettive. È per questo che molte nazioni hanno adottato il principio dell’obbligatorietà di molte vaccinazioni: perché l’aspetto sociale deve essere prevalente rispetto a quello individuale. In Italia ci si avvia a rendere volontarie, su base regionale, tutte le vaccinazioni dei bambini, confidando nella responsabilità e nella solidarietà sociale degli Italiani. Personalmente ho molti dubbi (per la cronaca, i miei due figli sono stati vaccinati sia con le vaccinazioni obbligatorie che con quelle consigliate). Molte persone interpretano erroneamente, già adesso, la volontarietà di una vaccinazione come un segno di una “pericolo minore” oppure di una minore “importanza” di quella vaccinazione, mentre la distinzione ha solo una origine storica e non medica. Come risultato per alcune malattie dove le vaccinazioni sono solo consigliate non si è ancora raggiunta l’immunità di branco. La disinformazione sui social media può solo peggiorare le cose. Quella sì che si diffonde in modo virale. Che cosa succede se le vaccinazioni si interrompono? È interessante il caso della difterite:  Per fortuna i rischi derivanti dall’influenza A(H1N1) non sono certo quelli della polio del 1952. È però un virus nuovo e per larghi versi imprevedibile. Ecco, molti dei discorsi che sento fare, in TV, sui giornali o sul web, denotano una scarsa comprensione delle incertezze in gioco in casi come questi, e una ancor minore propensione ad accettare l’esistenza di queste incertezze. Abbiamo già parlato del fatto che nessun farmaco o vaccino è al 100% e che esistono sempre degli effetti collaterali. È inutile, e stupido, chiedere una sicurezza al 100%. È necessario invece valutare correttamente i rischi e soppesarli con i benefici. Alla stessa maniera nessun vaccino o farmaco è mai efficace al 100%. A volte l’efficacia può anche essere molto bassa, inferiore al 50%. Questa è una cosa che, ho notato, stupisce molti: l’apprendere che i farmaci possono, su alcuni individui e per ragioni spesso misteriose, non funzionare. Abbondiamo di incertezze. Ad esempio quando l’OMS manda le copie dei virus alle aziende farmaceutiche perché queste lo coltivino e producano il vaccino, nessuno è in grado di garantire che il virus si riproduca abbastanza velocemente. Questo è il motivo per cui, nel contratto di fornitura del vaccino da parte di Novartis al governo italiano l’azienda non è ritenuta responsabile di eventuali ritardi. Di chi è la colpa se il virus non si riproduce velocemente (come pare stia accadendo in tutto il mondo)? Di nessuno, con buona pace di chi vorrebbe denunciare a tutti i costi qualcuno perché ignora come si produce e come funziona un vaccino. A proposito di ignoranza, ora il Codacons “diffida il ministero della salute e l’AIFA a tirare fuori le prove dell’innocuità del vaccino”. Dopo quanto ho scritto capirete perché questa è una richiesta priva di senso  (avevamo già incontrato questa associazione tempo fa parlando di OGM. Continuo a pensare che in Italia avremmo bisogno di qualche scienziato in più, magari assunto dal Codacons per farsi correggere i comunicati, e di qualche avvocato in meno). Di chi è la colpa per qualche eventuale effetto collaterale? A meno di un errore come nell’incidente Cutter o di somministrazione a soggetti allergici, di nessuno perché, come abbiamo detto, le rarissime complicazioni sono imprevedibili. E infatti è lo stato che si prende cura di quegli sfortunati colpiti dalla paralisi da vaccino Sabin. (O così dovrebbe anche se spesso quello italiano è stato latitante) Vediamo qualche altra incertezza con cui dobbiamo convivere: muterà il virus? Non lo sappiamo. Può mutare? Certamente. Più la pandemia prosegue e più la probabilità aumenta. Diverrà più pericoloso in caso di mutazione? Non lo sappiamo. E se muta il vaccino sarà ancora utilizzabile? Non lo sappiamo. Forse sì forse no. L’anno prossimo questo virus, non mutato, sarà ancora in giro? Non lo sappiamo, ma l’OMS lo ritiene possibile poiché ha già contemplato la possibilità di inserire questo virus nei tre ceppi che vanno a comporre il vaccino per l’influenza stagionale dell’emisfero sud. Circolando per il mondo può ricombinarsi con il virus, molto più mortale, dell’aviaria H5N1? Non lo sappiamo. Qualcuno sta cercando di capire quanto è probabile che accada. Se accade, unendo la pericolosità del virus H5N1 con la contagiosità dell’H1N1 potremmo avere grossi problemi. Può arrivare una seconda ondata, dopo il primo picco, come è successo per la famosa influenza spagnola che divenne molto pericolosa durante la seconda ondata? Non lo sappiamo. Il vaccino, riducendo la diffusione del virus, serve a ridurre le probabilità di tutti questi eventi. Se volete possiamo continuare, ma penso di aver illustrato il punto: dobbiamo convivere con queste (e molte altre) incertezze, e abbiamo quindi bisogno di prendere decisioni in base a informazioni incomplete e basate sul carattere sociale non individuale, della pandemia. Decisioni che poi non ha molto senso contestare, a posteriori, avendo acquisito ulteriori informazioni oppure se gli eventi evolvono in maniera diversa da come avevamo temuto (o sperato). Ad esempio, se non ci sarà una seconda ondata, non avrebbe senso criticare, a posteriori, la decisione di aver acquistato molte più dosi di vaccino di quelle poi effettivamente utilizzate per vaccinare gli italiani. Le decisioni vanno prese in anticipo, come in una scommessa calcolata. Se avete letto questo articolo con la speranza che io vi possa consigliare se vaccinarvi o meno devo deludervi (mi verrebbe da dire “non sono un medico”, ma non è che alcuni medici stiano dando consigli molto chiari in questo periodo). Non ho titoli per dare consigli a differenza del Ministero e dell’OMS. Mi premeva però mettere una “cornice” a questa decisione che forse anche noi categorie non a rischio con figli non a rischio saremo chiamati a prendere tra poche settimane. E mi preme ancora una volta mettere in luce non solo l’aspetto individuale (il MIO rischio di prendere la malattia contro il MIO rischio di avere effetti collaterali) ma soprattutto l’aspetto sociale di una vaccinazione, che serve a proteggere una società nel suo complesso, e quindi a proteggere di riflesso quelle categorie di persone che per vari motivi non possono vaccinarsi. Quello che mi lascia molto perplesso è che questo aspetto non viene messo in risalto neanche da chi dovrebbe conoscerlo meglio, e cioè medici, pediatri e personale sanitario che a grande maggioranza hanno rifiutato di vaccinarsi, sino ad ora, venendo meno quindi ad un preciso dovere di responsabilità sociale nei confronti delle persone deboli, malate e a rischio con cui vengono quotidianamente in contatto e che hanno giurato di proteggere. Gli operatori sanitari e sociosanitari che si sono vaccinati sono 68.143, pari all’8,48% del totale. La “risposta standard” di queste settimane è “questa influenza non è peggio di una normale influenza stagionale”. Vogliamo riflettere meglio su questa frase? Si stima che qualche migliaio di persone ogni anno muoia per le complicazioni derivanti dall’influenza stagionale. Qualcuno dice 5000, qualcuno 8000. Vi sembrano poche? Quando diventano “accettabili” 5000 morti? Sono “spendibili” solo perché nella grande maggioranza sono anziani? Quanti di questi anziani hanno, magari, contratto l’influenza proprio in ospedale o dal medico? Quanti non avrebbero contratto la malattia se chi gli è stato intorno si fosse vaccinato? In altre parole, quanti di quei 5000 sono morti evitabili? E ora che questa pandemia H1N1 attacca maggiormente giovani e bambini, sono ancora “accettabili” perché tanto “è come una normale influenza” ? Ci può consolare sapere che “tanto i morti avevano già delle malattie” ? Insomma “io sono sano, che gli altri si fottano” ? Io mi sentirei più tranquillo se il pediatra dei miei figli si fosse vaccinato, voi no? Oppure vi turbate solo considerando che 3 morti su 53 non avevano malattie, erano \"sani\" insomma? Al medico che dice “se non mi sono mai vaccinato per la stagionale che uccide molte più persone, perché dovrei vaccinarmi per la suina?” suggerirei magari di considerare l’idea di iniziare a fare anche il vaccino stagionale. Non protegge completamente ma riduce comunque la possibilità di contagio e di trasmissione ai suoi pazienti. “Primo non nuocere”. Un dato che non conosco è che mi piacerebbe conoscere è l’efficacia di questo vaccino, il grado di protezione offerto. Ricordate che il test di massa di Salk è servito a calcolare l’efficacia della protezione, che risultò molto alta. Se la protezione offerta da un vaccino è bassa allora anche una vaccinazione di massa risulta inefficace per fermare il virus. Ormai il vaccino per H1N1 è stato somministrato, nel mondo, a molti milioni di persone, e mentre state leggendo queste parole sempre più dati vengono raccolti e analizzati. Nelle prossime settimane avremo informazioni sempre più precise sulla sua efficacia e sui suoi possibili effetti collaterali e così via. Niente consigli sanitari quindi. Un consiglio però ve lo do lo stesso: lasciate perdere i “canali alternativi” degli sciroccati su YouTube e seguite come me l’evoluzione della pandemia sui siti ufficiali che vi ho segnalato, se non altro per imparare qualche cosa di più sui virus e sui vaccini. Dario Bressanini Bibliografia e letture consigliate The Cutter incident 50 years later. Paul Offit N Engl J Med. 2005 Apr 7;352(14):1411-2. “A calculated risk”: the Salk polio vaccine field trials of 1954 Marcia Meldrum BMJ 1998;317:1233-1236 Obiettivo Poliomielite, Jeffrey Kluger Domande e Risposte sulle vaccinazioni. ASL Pavia Informazioni utili sulle vaccinazioni: Centro Nazionale di Epidemiologia, Istituto Superiore di Sanità Addressing parents’ concerns: do vaccines contain harmful preservatives, adjuvants, additives, or residuals? Paul A. Offit and Rita K. Jew, PEDIATRICS Vol. 112 No. 6 December 2003, pp. 1394-1397 The public’s acceptance of novel vaccines during a pandemic: A focus group study and its application to influenza H1N1, Natalie Henrich and Bev Holmes, Emerging Health Threats Journal 2009, 2:e8 doi: 10.3134/ehtj.09.008 Le Vaccinazioni. Parte prima: il vaccino esavalente,  G.V. Zuccotti, C. Figini, D. Frasca, G. Di Mauro. In: Pediatria preventiva e sociale. - ISSN 1970-8165. - 2:1(2007). - p. 12-28. Le Vaccinazioni. Parte seconda: i vaccini raccomandati G.V. Zuccotti, C. Figini, D. Frasca, L. Schneider, G. Di Mauro. - In: Pediatria preventiva e sociale. - ISSN 1970-8165. - 2:2-3(2007). From compulsory to voluntary immunisation: Italy's National Vaccination Plan (2005-7) and the ethical and organisational challenges facing public health policy-makers across Europe, N E Moran, S Gainotti, C Petrini J Med Ethics 2008;34:669-674 doi:10.1136/jme.2007.022343 Etica delle vaccinazioni, consenso informato e superamento dell’obbligo vaccinale Franco Barghini, Osservatorio epidemiologico Asl 12 Viareggio, Regione Toscana Poliomyelites, CDC Center for Disease Control Epidemiology and Prevention of Vaccine Preventable Diseases, CDC Center for Disease Control Pessimi Medici, Anna Meldolesi, Il Riformista dell'8 novembre 2009" },
    { "title": "Come l'acqua con il cioccolato", "text": "State sciogliendo del cioccolato perché volete ricoprire delle scorze di arancia candite e delle fragole. Avete seguito la procedura tradizionale, scaldando il cioccolato dolcemente a bagnomaria utilizzando due recipienti l’uno sopra l’altro: quello inferiore contiene l’acqua che verrà scaldata mentre il recipiente sovrastante, contenente il cioccolato, è appoggiato ma non tocca direttamente l’acqua.  Il vapore, pian piano, scioglie il cioccolato ridotto in piccoli pezzi per facilitare la fusione.  E' solo questione di tempo perchè il cioccolato sia completamente fuso. Liquido  All’improvviso mentre state mescolando una goccia d’acqua, forse il risultato del vapore condensato, cade nel cioccolato fuso. Entro pochi secondi accade il disastro. Il cioccolato diventa molto viscoso, comincia a rapprendere,  appaiono dei grumi, non è più fluido. Insomma, diventa una schifezza inutilizzabile.   Che cosa è successo? Il cioccolato fuso consiste di una fase grassa liquida continua, il burro di cacao, in cui sono disperse delle particelle solide di cacao insieme a piccolissimi cristalli di zucchero ricoperti di lecitina per migliorarne la dispersione. Lo zucchero è idrofilo, cioè ama l’acqua. Tutto il contrario del burro di cacao, un grasso, e delle particelle solide di cacao, che invece la rifuggono. Lo zucchero è disperso nel grasso con cristalli troppo piccoli per poterli sentire in bocca. Ho preparato uno schema semplificato   Quando poca acqua entra in contatto con il cioccolato fuso questa forma delle piccole goccioline che non ne vogliono sapere di mescolarsi con il grasso. Lo zucchero invece ne viene immediatamente attratto e si aggrega attorno alle microgoccioline di acqua. Tuttavia l’acqua è troppo poca per poter dissolvere la grande quantità di zucchero solitamente presente nel cioccolato. Ecco quindi che si formano dei grumi.  È esattamente lo stesso fenomeno che possiamo osservare quando una goccia di caffè inavvertitamente cade nella zuccheriera, oppure quando riponiamo un cucchiaino bagnato nello zucchero: si formano dei grumi.  La poca lecitina presente nel cioccolato ora non è più sufficiente per tenere dispersi questi grumi di zucchero bagnato, che si è ormai separato dal grasso, rendendo inutilizzabile il cioccolato per gli scopi che avevate in mente. Non provate neppure a scaldare ulteriormente sperando che il calore possa sciogliere la massa rappresa. Rischiereste solamente di bruciare il cioccolato. Che fare dunque? È tutto da buttare? No. Ritornando all’esempio della zuccheriera, i grumi si formano solamente quando l’acqua è insufficiente per sciogliere tutto lo zucchero presente. Ecco quindi la soluzione che sembra paradossale: poca acqua ha causato il problema ma aggiungendone ancora possiamo porvi rimedio. Senza scaldare ulteriormente potete aggiungere, un cucchiaino alla volta, dell’acqua tiepida e mescolare dopo ogni aggiunta. Ben presto vedrete il cioccolato ritornare fluido.  L’acqua ora ha sciolto lo zucchero è ha “invertito” l’emulsione. Dove prima avevamo del grasso con disperso lo zucchero, ora abbiamo una fase continua acquosa, con dello zucchero disciolto. Ora sono le goccioline di grasso ad essere disperse, sempre con l’aiuto della lecitina.  Purtroppo, avendo aggiunto acqua, non potete più usare il cioccolato per quelle preparazioni dove serviva puro. Però potete riciclarlo per preparare una cioccolata o una crema ganache, aggiungendo della panna fresca. Più il cioccolato è ricco di cacao più contiene grassi e quindi più acqua servirà per creare l’emulsione. Un cioccolato fondente al 70% può richiedere molta più acqua di un cioccolato al 45% per cui non abbiate fretta quando la aggiungete, e mescolate bene cercando di schiacciare i grumi. Per sciogliere il cioccolato evitando ogni contatto con l’acqua è possibile utilizzare il forno a microonde, tuttavia anche in questo caso occorre cautela, procedendo a impulsi di 15-20 secondi a potenza media e mescolando bene dopo ogni riscaldamento, per evitare di bruciare il cioccolato. Se preferite il metodo tradizionale, a bagnomaria, fate attenzione a non coprire col coperchio il pentolino che contiene il cioccolato: rischiereste di formare della condensa che, gocciolando nel cioccolato fuso, causerebbe il solito disastro. Il cioccolato contiene pochissima acqua, minore dell’1.5%. Se si raggiunge il 2%-4% accade il disastro, come abbiamo visto, e solo dopo aver aggiunto ulteriore acqua, almeno il 20%-30% si riesce a rimediare e a ricreare una emulsione. Ecco perché nel famoso cioccolato Chantilly, che tanto ha stupito quando l’ho illustrato, l’acqua non dà problemi: è in quantità sufficiente. C’è quindi una “zona di pericolo” dove l’acqua è troppo poca per evitare che il cioccolato rapprenda. Questo significa che le ricette che richiedono ingredienti contenenti acqua aggiunti al cioccolato devono prevedere una quantità di acqua sufficiente. Ricordate che anche ingredienti come le uova e il burro contengono acqua. Più la percentuale di cacao nel cioccolato è alta e più acqua serve. Questo spiega perché può succedere che una ricetta che ha sempre funzionato con un cioccolato al 45% possa fallire miseramente usando un cioccolato al 70%: l’acqua contenuta non è più sufficiente. Un’altra faccenda da tenere presente quando si lavora con il cioccolato è l’ordine con cui vengono mescolati gli ingredienti. Per evitare la formazione di grumi bisogna evitare tutte quelle situazioni dove una quantità insufficiente di acqua è a contatto con il cioccolato, anche se questo accade per pochi secondi. Aggiungendo liquidi acquosi al cioccolato è sempre necessario mescolare vigorosamente e aggiungere in fretta i liquidi per raggiungere velocemente la percentuale minima di “sicurezza” di acqua. La procedura opposta, aggiungere il cioccolato ai liquidi, è da preferire  perché evita di trovarsi nella situazione di avere troppa poca acqua. Un’altra soluzione, spesso consigliata da molti pasticceri, è quella di fondere il cioccolato direttamente nei liquidi acquosi (panna, burro, latte, ecc.) per eliminare alla radice il problema. Dario Bressanini Una versione più breve di questo articolo è apparso su Le Scienze di Dicembre 2009" },
    { "title": "Un (vino) Primitivo in California", "text": "La California negli ultimi anni si è affacciata sul mercato mondiale del vino con produzioni di qualità, principalmente da uve Chardonnay, Cabernet Sauvignon e Merlot. A differenza di questi popolari vitigni, associati tradizionalmente all'Europa, un quarto vitigno, lo Zinfandel, coltivato sin dalla metà dell'800 nelle vallate californiane, è sempre stato identificato con la California. Vinificato quasi sempre in rosso, ma occasionalmente in bianco o rosato, la sua origine è stata a lungo un mistero. Si sapeva solamente che la prima pianta arrivò negli USA nel 1829 probabilmente dalle serre imperiali austriache di Vienna senza indicazioni.  Il mistero è stato risolto solo recentemente usando tecniche di analisi del DNA simili a quelle sviluppate per verificare i legami genetici tra esseri umani. Uno degli scienziati più attivi nel campo dell'analisi genetica dei vitigni è stata Carole Meredith, professore di viticoltura ed enologia all'Università della California a Davis (ora ha lasciato l'Università e produce vino). Ed è stata lei, con alcuni collaboratori, a risolvere questo mistero enologico. Lasciamo la parola a Carole Meredith Nel 1967 il Dr. Austin Goheen, patologo vegetale ed esperto di viti dell'USDA, il ministero dell'agricoltura statunitense, stava cenando con un collega italiano, il Dr. Giovanni Martelli, in un ristorante a Bari.  Non appena ebbe assaggiato il vino che il cameriere aveva servito il Dr. Goheen si riempì di stupore: stava bevendo del Primitivo di Gioia del Colle ma sembrava proprio lo Zinfandel che tante volte aveva assaggiato in patria. Insieme al collega il giorno seguente si diressero verso alcune vigne tra Bari e Gioia del Colle per prelevare delle piantine da spedire al laboratorio dell'Università della California a Davis, specializzata in enologia e viticoltura. Coltivati fianco a fianco lo Zinfandel e il Primitivo sembravano proprio la stessa varietà. Nel 1975 venne prodotto il primo vino sperimentale da quelle piantine originarie della Puglia, e risultò molto simile allo Zinfandel. Le analisi dell'epoca però non permettevano di dire molto altro. Negli anni '90 la Prof.ssa Carole Meredith al dipartimento di vinicultura ed enologia di UC Davis eseguì dei test genetici e confermò che Zinfandel e Primitivo sono lo stesso vitigno, dei gemelli identici. Nel 1998 la UE concesse all'Italia di utilizzare il nome Zinfandel come sinonimo de Primitivo anche se negli USA quest'ultimo non può essere ancora commercializzato con quel nome. (Piccola nota: noi italiani siamo sempre i primi a lamentarci quando qualche paese straniero si \"appropria\" di un nome tradizionale di un nostro alimento, ma a quanto pare a nostra volta, se capita l'occasione, facciamo la stessa cosa. E infatti i produttori californiani di Zinfandel si sono incavolati) Il mistero tuttavia non era ancora risolto pienamente. Come era finito il Primitivo in USA? A Gioa del Colle fu introdotto dall'abate e amatore agronomo Francesco Filippo Indellicati nel 1799, e venne così denominato a causa della maturazione precoce. Solo successivamente si diffuse in altre aree della Puglia. La prima pianta di Zinfandel ad attraversare l'Atlantico però arrivava dalle serre viennesi. Una teoria possibile era che il Primitivo e lo Zinfandel fossero a sua volta cloni di una varietà presente in Croazia, il Plavac Mali, la più importante uva rossa da vino della Croazia. La costa dalmata è antistante la Puglia. Forse il Plavac Mali aveva attraversato il mar Adriatico per approdare in Puglia. La dottoressa Meredith, aiutata dai colleghi Ivan Pejic e Edi Maletic dell'Università di Zagabria e da una sua ex-studentessa croata, Jasenka Piljac, eseguirono dei test genetici su ben 150 campioni di piante diverse raccolte sulla costa della Dalmazia. Purtroppo i test diedero esito negativo: il Plavac Mali era diverso dallo Zinfandel. Tuttavia, alcuni campioni, seppur diversi, erano geneticamente sorprendentemente simili. Forse il Plavac Mali e lo Zinfandel-Primitivo avevano un progenitore comune. Una analisi più approfondita dimostrò in realtà che lo Zinfandel-Primitivo era addirittura uno dei due genitori del Plavac Mali. Il secondo genitore venne identificato in seguito essere la varietà Dobricic. Il mistero venne risolto nel 2001 quando Ivan Pejic e Edi Maletic trovarono delle viti abbandonate nella città della costa dalmata Kaštel Novi che assomigliavano molto allo Zinfandel. L'analisi genetica effettuata a UC Davis dalla Meredith confermò che quel vitigno, chiamato Crljenak kaštekanski e non più vinificato ormai da tempo, era geneticamente identico agli altri due. Vennero trovate solamente nove piante sopravvissute. Ancora qualche anno e sarebbero scomparse. Il mistero ormai era risolto e ora molti scienziati cominciano a chiamare questo vitigno ZPC, prendendo le iniziali dei tre nomi. É probabile che il Crljenak kaštekanski fosse ampiamente coltivato in Croazia e da lì qualche monaco emigrato dalla Croazia alla Puglia lo abbia portato in Italia. Una malattia probabilmente ha ucciso quasi tutte le piante in Croazia, ma non prima che avvenisse una impollinazione casuale tra questo vitigno e il Dobricic, generando il Plavac Mali che lo ha sostituito nelle coltivazioni poiché più resistente alla malattia Prossimamente parleremo ancora di vini e DNA, raccontando le parentele (o le identità) di Chardonnay, Pinot, Syrah, Pigato, Teroldego, Marzemino e altri vitigni. E a proposito di Teroldego, vitigno principe del trentino, sono stato invitato a tenere una conferenza su Scienza e Cucina a BioWeek 2009, manifestazione organizzata dal Museo Tridentino di Scienze Naturali. Sarò a Trento Sabato 10 Ottobre, alle ore 17.30, nell'Aula Magna del museo. Alla prossima  Dario Bressanini Una versione ridotta di questo articolo è apparsa sul numero di Ottobre 2009 di Le Scienze Bibliografia Zinfandel &amp; Plavac Mali Not The Same - Zinfandel Express gennaio 1999 Looking for Zinfandel in Croatia - Zinfandel Express gennaio 2002 Regolamento UE 2889/98 per l'utilizzo di sinonimi nei nomi dei vini. A review of research and literature related to the origin and identity of the cultivars Plavac mali, Zinfandel and Primitivo (Vitis vinifera L.) - Nikola Mirošević e Carole P. Meredith Riassunto della diatriba legale Zinfandel-Primitivo The Zinfandel of FPS" },
    { "title": "Appunti di viaggio: hamburger", "text": "Così come la pizza identifica l'Italia, il cibo che nell'immaginario collettivo degli italiani forse più identifica gli USA è l'hamburger. Se preparato a dovere può essere molto buono e gustoso. Esistono molte catene qui negli Stati Uniti che vendono hamburger di cui la più nota è sicuramente McDonald's (altre sono ad esempio Carl's Jr, Jack in the Box e Johnny Rockets)  Ecco il famoso BigMac  Gli hamburger migliori però si possono gustare preparati al momento a qualche BBQ   oppure in qualche diner come questo che ho trovato a Davis  Ho preso un hamburger di bufalo (nel senso di bisonte   ) ma non ho avuto il coraggio di prendere quello da una libbra (453 grammi)  Era ottimo  Così come le patatine all'aglio (anche se un po' unte)  Poichè siamo su Le Scienze, voglio farvi notare la tabella nutrizionale del BigMac  Qui negli USA hanno iniziato a segnalare nelle tabelle la quantità dei famosi (o famigerati) grassi trans. Sono presenti in piccole quantità anche in prodotti \"naturali\" come il burro e non solo negli oli idrogenati come molti credono. Qui negli USA la guerra ai grassi trans, accusati di essere una delle cause dell'aumento di malattie cardiovascolari, è iniziata da tempo, ed è per questo che da anni  la grande maggioranza delle margarine (ma anche in Italia) non sono più fatte con i grassi idrogenati. Sempre parlando di tabelle nutrizionali, questa sera insieme al menù delle torte per il dessert (fantastica la Pumpkin pie, la torta con la zucca) ci hanno dato anche un foglio con i dati nutrizionali di tutte le torte! Era grande più del menù A presto  Dario Bressanini" },
    { "title": "Appunti di viaggio: agricoltura, bio e non", "text": "Se dico California a molti verranno in mente le spiagge di Los Angeles e San Diego, Hollywood e i suoi divi, le immense autostrade, le rinomate Università, le foreste di sequoie e i deserti della valle della morte. Non tutti sanno però che la California è anche una grande potenza agricola mondiale. E' il primo stato degli USA per produzione e esportazione agricola. Produce di tutto per un valore (nel 2007) di 36.6 miliardi di dollari. Ha 75.000 fattorie e ranch, meno del 4% del totale USA, ma produce più del 12% del valore totale. Le sue produzioni principali sono latte e panna, per 7 miliardi di dollari (il 22% della produzione USA). Segue l'uva con 3 miliardi. Il vino californiano ha fatto molta strada negli ultimi anni e ora ci sono delle ottime produzioni. Da poco ha anche iniziato a produrre olio extravergine di oliva e sono pronto a scommettere che rosicchierà mercato ai produttori storici mediterranei. Produce da sola più del 99% di fichi, olive, cachi, carciofi, mandorle, prugne secche, noci (e altro ancora) degli USA. Viaggiando per le interminabili strade californiane è molto bello vedere cambiare le coltivazioni: si passa da Castroville (capitale mondiale del carciofo) all'aglio di Gilroy (sempre capitale mondiale) a Salinas (anche lei capitale mondiale, della lattuga iceberg questa volta)  (scusate la foto schifosella, fatta dall'auto in viaggio verso Salinas) Si vedono le vigne e le aziende vinicole delle contee di Sonoma e Napa. Accanto alle autostrade si possono vedere delle coltivazioni di pesche, susine, o pere biologiche  e magari poco più avanti del mais OGM Roundup Ready 2 (qui gli agricoltori sono liberi di scegliere cosa e come coltivare e le associazioni degli agricoltori sono ben determinate a difendere questo diritto, a differenza che da noi)  Ho potuto assaggiare molti prodotti acquistandoli nei  supermercati (di cui parlerò prossimamente) o al Farmer's Market di San Francisco  Molte bancarelle vendevano prodotti biologici (organic, come li chiamano loro); dopotutto il biologico è nato qui...  e sì, la pizza earth friendly consegnata a domicilio con una auto ibrida sinceramente la trovo un po' ridicola Frutta e verdura hanno un aspetto bellissimo  Tutti ottimi prodotti, ma un po' costoselli rispetto ai prodotti convenzionali acquistabili al supermercato (ottimi pure quelli):  le ciliegie a 6.90$ la libbra (una libbra sono circa 450 grammi), le pesche e le susine a 3.90$ la libbra. Ho persino trovato dei funghi biologici   Insomma, non ho dovuto pasteggiare ad Hamburger e bistecche tutti i giorni   . A mezzogiorno quasi sempre frutta e un panino fai da te (si trova del pane accettabile in California, ma i salumi erano rigorosamente italiani   ) A presto  Dario Bressanini P.S. forse qualcuno si aspettava un mio intervento nella polemica sul biologico di cui ho letto qualche cosa (siano sempre benedetti i WiFi a libero accesso in USA). Non sono riuscito a recuperare l'articolo in questione per cui ne parlerò solo quando lo avrò letto, ma devo dire che mi ero già fatto l'idea, leggendo in passato altri lavori, che il biologico, in generale, non fosse nutrizionalmente superiore ai prodotti convenzionali. La variabilità statistica tra coltura e coltura e tra produttori diversi è molto elevata e quindi in generale non si può affermare nulla di significativo. Ho letto interventi, sulla stampa e nei blog, molto \"buffi\" (mettiamola così   ) , anche da parte di chi dovrebbe sapere che cosa è una Systematic Review (come quella della FSA) e come funziona. Ho letto di complotti, di attacchi, di malafede. Tutte stupidaggini. Vorrei ricordare che l'onere nella prova, nella scienza, ricade su chi fa una affermazione. Il biologico è nutrizionalmente superiore? Dimostralo. Fuori i dati. Where is the beef?. Se in più di un decennio di studi non si è riusciti a dimostrare che sistematicamente il biologico è nutrizionalmente superiore ai prodotti convenzionali possiamo concludere (almeno per ora) che tra i due non ci sono differenze nutrizionali significative (in generale).Ciò non toglie che può capitare un pomodoro bio con più vitamina C di uno convenzionale, ma anche grano bio con meno glutine di quello convenzionale. Se lancio due dadi identici non mi aspetto certo che escano sempre gli stessi punti. Ma se ogni volta che il mio dado supera il tuo lo sbandiero ai quattro venti vantando una presunta \"superiorità numerologica\" del mio dado rispetto al tuo sto solo facendo propaganda (per vendere il mio dado, superiore al tuo). Chi fa propaganda parte da una ipotesi in cui crede e cerca tutte le ricerche a favore dell'ipotesi, cercando di dimostrare la sua validità, evitando le ricerche a sfavore. Questa non è scienza. Qualcuno dice \"ma si dovrebbe anche andare a vedere altro, come i residui di pesticidi\". Certo, si andrà a vedere anche quello, sempre dati alla mano, e ovviamente senza distinguere tra pesticidi \"di sintesi\" e quelli \"naturali\". Ma non si può andare avanti per anni a vantare superiorità nutrizionali e stupirsi se poi qualcuno va a vedere se effettivamente è così, e scopre che questa superiorità non è dimostrata. Sostieni che esistono gli unicorni blu? Sta a te dimostrarlo. E' verissimo che \"l'assenza della prova non è la prova dell'assenza\" (degli unicorni blu in questo caso). Ma è altrettanto vero che l'assenza della prova non può servire per aumentare la nostra fiducia nell'esistenza degli unicorni blu. Vi gira la testa?   Figuratevi a me con nove ore di Jet Lag da fuso orario sul groppone   Mi fermo qui per ora, ma vi posso consigliare di fare un giro sull'ottimo e autorevole Blog di Ben Goldacre, Bad Science, autore anche dell'omonimo e bellissimo libro (compratelo; c'è anche tradotto in italiano). Per ora leggetevi il suo intervento sulla questione (cita anche il rapporto dell'Unione Europea citato in contrapposizione alla rassegna sistematica della FSA) e i vari commenti." },
    { "title": "Le ricette scientifiche: il gelo di mellone", "text": "Da secoli si insegna a scuola che la materia si può presentare in forma solida, liquida o gassosa. Tuttavia basta dare un'occhiata in cucina per convincersi che questa è una classificazione troppo rigida. Come classificare la marmellata, la maionese o la gelatina?Negli ultimi anni si è fatta strada una nuova categoria, la materia soffice. Molti cibi ricadono in questa categoria e si è addirittura sviluppato un intero campo di studi per indagare le proprietà dei materiali che hanno proprietà intermedie tra le fasi \"classiche\" della materia. Molti studi si concentrano sui gel, materiali che possiedono proprietà a metà strada tra i liquidi e i solidi. Il primo gel scoperto e utilizzato in gastronomia è stata la gelatina, dove una rete tridimensionale di collagene (una proteina) intrappola e immobilizza un grande volume di acqua. Altre sostanze si possono comportare in modo simile, ad esempio gli amidi, e formare un gel se disciolti in acqua e riscaldati ad una certa temperatura (il termine gelatina viene riservato al gel formato dal collagene) . I gel sono alla base di molti dessert rinfrescanti e il più classico è forse il gelo di mellone, tradizionale siciliano. Prendete la polpa di un'anguria matura -un mellone rosso in siculo, scritto con due elle- stando attenti a scartare la parte bianca, per nulla zuccherina e aromatica.  Tagliatela grossolanamente,  schiacciatela o frullatela con un frullatore ad immersione per ricavarne il succo che filtrerete per separare i semi e i residui di fibra.  In una pentola mettete da 70 a 90 grammi di amido di frumento per ogni litro di succo che avete preparato.  L'amido di frumento è venduto in qualsiasi supermercato con il nome di frumina nella sezione lieviti e decorazioni per torte.  Se non lo trovate potete anche usare l'amido di mais, la maizena, tuttavia avrete un risultato con un aspetto e una consistenza un poco diversa per le differenti caratteristiche dei due amidi. Con 90 grammi di frumina il vostro dessert avrà una consistenza molto solida. Riducete la dose se lo volete più morbido. Aggiungete un poco di succo per stemperare l'amido in modo da eliminare i grumi. Quando, mescolando, avrete ottenuto una pasta uniforme potete aggiungere il resto del succo.  Ora aggiungete lo zucchero. 100 grammi ogni litro di succo se l'anguria di partenza era molto zuccherina, altrimenti aumentate la dose sino a 150 grammi. Iniziate a scaldare a fuoco basso mescolando per aiutare la dissoluzione dello zucchero. Ecco i miei prodi aiutanti al lavoro (il termometro serviva solo per confermare le temperature di trasformazione in gel che ho trovato in letteratura)  Scaldando i granuli di amido permettono all'acqua di penetrare all'interno, liberando contemporaneamente l'amilosio, un polimero composto da moltissime molecole di glucosio, che contribuisce alla formazione del gel. La gelificazione inizia attorno ai 60 ºC. Ve ne accorgerete perchè il colore rosso della soluzione assumerà un tono più intenso.  Continuando a scaldare la viscosità del succo aumenterà sempre più, sino a raggiungere un massimo attorno ai 90 ºC. Non appena il liquido comincerà a bollire togliete dal fuoco e versate in formine monoporzione che riporrete in frigorifero per 24 ore a raffreddarsi e a rapprendersi.  Se li avete è tradizione aromatizzare il gelo di mellone con dei fiori di gelsomino, utilizzando poca acqua o una parte del succo per macerare qualche ora una manciata di fiori e aggiungere l'infuso al resto del succo, meglio se verso la fine della gelificazione per mantenere l'aroma. Qualcuno in sostituzione utilizza della vaniglia oppure della cannella. Toglietelo con cura dallo stampo, e guarnitelo con del trito di pistacchio non salato e con della granella di cioccolato che richiama visivamente i semi dell'anguria.  Potete preparare geli con molti altri liquidi, variando le dosi di zucchero e di amido all'occorrenza: caffè, succo d'arancia e latte di mandorle, serviti molto freddi offrono un po' di refrigerio contro la calura estiva. Questo articolo serve per introdurre il tema degli amidi, che approfondiremo nei prossimi mesi, andando a vedere le proprietà' dei diversi amidi e come questi si usano in cucina. Parleremo di polenta, di gnocchi, di besciamella, di riso (e se vi viene in mente qualche altra ricetta dove l'amido e' preponderante segnalatemela nei commenti   ) a presto  Dario Bressanini" },
    { "title": "Appunti di viaggio - al supermercato (1)", "text": "Riprendiamo il nostro viaggio gastronomico nell'ovest degli Stati Uniti andando... al supermercato. Come da noi anche laggiù esistono varie catene nazionali, ognuna con un suo target di clienti. Si passa dalle catene prevalentemente diffuse nelle zone meno abbienti, con prodotti di qualità non troppo elevata, al supermercato per gourmet gastrofighetto   molto organically grown e gastronomically correct   a prezzi quasi da rapina ma di ottima qualità e importati da tutto il mondo. Generalmente per fare la spesa io stavo nel mezzo e sceglievo la catena Safeway, con prodotti di buona qualità e ampia scelta. La prima cosa che si nota entrando in un supermercato è la luce: soffusa, calda, mai diretta. Non sembra quasi di essere in un supermarket. Da nessuna parte c'è quel \"bianco ospedale\" un po' deprimente che ancora si vede in molti supermercati italiani.  La luce è diretta solo verso le isole di prodotti  Sulle pareti, come da noi, ci sono le sezioni dedicate: gastronomia, panetteria, pasticceria, pescheria, ecc... All'interno del supermercato spesso ci sono dei veri e propri cafè dove è possibile fare colazione. Qui ne vedete uno appartenente alla catena Starbucks (con annesso WiFi gratuito), dove la mattina cercavo spesso di bere un espresso decente (con alterne fortune).  Volete un succo di frutta? (ovviamente \"naturale e biologico\") avete solo l'imbarazzo della scelta  cliccate sulla foto sotto per ingrandirla e vedere i vari frutti.  Ovviamente non mancano le bevande gassate, dai gusti più strani. Volete una cherry coke?  Io la trovo abbastanza disgustosa (una coca cola al vago sapore di ciliegia) ma non tanto quanto la root beer: sembra di bere un colluttorio per il cavo orale, però gassato! Venendo alle bevande come si deve, da un po' di tempo gli americani hanno scoperto il vino  e c'è solo l'imbarazzo della scelta. Vini da tutto il mondo: californiani prima di tutto, poi tanti francesi, italiani (pochi), argentini, cileni, messicani, spagnoli, autraliani, neozelandezi, austriaci,... Per i curiosi, ecco le foto della (piccola) sezione italiana di questo supermercato.    Cliccate le foto per leggere meglio prezzi ed etichette. Continua... Dario Bressanini" },
    { "title": "Appunti di viaggio - al supermercato (2)", "text": "Un supermercato americano è un concentrato di contraddizioni. Si trovano le \"icone\" del cibo preconfezionato  ma anche tanta ottima frutta e verdura fresca (cliccate per ingrandire) per soddisfare ogni palato.  Per un italiano è curioso passeggiare nei corridoi dei cibi surgelati precotti e notare (lo confesso, con un po' di malcelato disgusto) tanti piatti pseudoitaliani  Molti americani sono davvero convinti che i \"fettuccini Alfredo\" in italia siano popolarissimi (una sorta di salsa al burro e parmigiano), per non parlare degli \"spaghetti with meatballs - authentic Italian flavor\"   I Macaroni and Cheese (in basso a sinistra nella foto sopra) sono un classico per i bimbi americani. Risalgono addirittura ai tempi del presidente Jefferson, nel '700. E che ne dite di questa pasta (mafaldine) con pollo e pomodoro?  Nel caso ve lo stiate chiedendo, sì, per un americano è quasi impossibile non ficcare della carne in ogni ricetta. E' impressionante vedere come la sezione della pasta surgelata precotta e precondita sia molto più grande della sezione dove vendono la pasta ancora da cuocere (dove si può trovare senza problemi della pasta italiana)   Come dicevo in un commento al post precedente, non è obbligatorio mangiare male negli USA, ma nonostante la grande disponibilità di ottimi prodotti (ovunque, anche nella provincia profonda, non solo nelle grandi città), il martellamento di programmi TV che insegnano (insomma, più o meno   ) a cucinare,  i libri e le riviste, l'americano medio mangia mediamente male... e temo che qui in Italia ci stiamo avviando sulla stessa strada... ... Continua" },
    { "title": "Appunti di viaggio - al supermercato (3) ortaggi", "text": "Pomodori, carciofi, cipolle, fragole, pesche, mele, uva,... non c'è scarsità di frutta e verdura in un supermercato USA. Se si vuole si può benissimo evitare di passare dai corridoi dei preconfezionati/precotti/surgelati e mangiare egregiamente. Il settore frutta e verdura è quello che preferisco, ricco di colori. La disposizione dei prodotti è studiata minuziosamente: a volte in piccoli cesti di vimini, a volte in ciotole oppure in banconi  (al solito cliccate per ingrandire)  Ogni isola è studiata per far risaltare i prodotti. Guardate che belle queste pesche saturnine  E questi carciofi  E qui sotto notate la bilancia \"vecchio stile\" per pesare i pomodori. No, non avevano finito le bilance digitali   serve per dare una \"pennellata di passato\"    Bilancia di una volta = sapori di una volta   . Sapete bene come i consumatori siano bombardati (anche da noi) con la retorica dei \"buoni sapori di una volta\".  Parlando di tattiche di marketing, quasi sempre la zona dei prodotti biologici è separata dalle altre. .  Fateci caso, questo succede anche in Italia: rarissimamente vedrete un pomodoro biologico accanto ad un pomodoro normale. Questo viene fatto per evitare confronti (anche inconsci) tra il prezzo dei due prodotti. Per questo motivo i prodotti biologici sono spesso raggruppati tra loro in modo tale che l'occhio del cliente non cada contemporaneamente sull'etichetta di un pomodoro bio e su quella di uno normale. I prodotti organici come sapete solitamente costano di più di quelli convenzionali. Curiosamente ho notato che l'organic del supermercato è comunque meno costoso di quello dei farmer's market che ho visitato (ma non saprei dire se questo fenomeno è generalizzato) Notate anche la paglia e le cassette in legno, per accentuare ancor più l'idea di \"antico e tradizionale\". Lungo le pareti troviamo i classici \"cassettoni\" con i prodotti. Molto ben ordinati e con degli specchi inclinati    Qui sotto potete notare, in alto, l'indicazione \"locally grown\" per il cliente vuole acquistare a km 0 (ne avevamo già parlato, ricordate?). I supermercati si adattano velocemente ad ogni nuova tendenza dei consumatori (da noi le catene ad esempio hanno sviluppato le proprie etichette bio e pure quelle \"eque e solidali\")  Da ultimo vi faccio vedere dei nopales. Sono delle foglie dei \"fusti\" di cactus. Un mio amico messicano, in visita in Italia, si è stupito di sapere che dalle nostre parti non si mangiano. Io le ho assaggiate in insalata ma sinceramente non sanno quasi di nulla. Continuerò a mangiare i frutti, ma le foglie le lascio volentieri al mio amico  Tra l'altro, questa foto è stata scattata in un supermercato della catena Lucky: subito dopo lo scatto un inserviente mi si è avvicinato minaccioso chiedendo spiegazioni: perché diavolo stavo scattando fotografie dentro al supermercato?   Insomma, ho dovuto perdere cinque minuti per spiegare a cosa mi servivano le foto, e non è stato facile convincerlo   (Non sono più entrato in un Lucky. Al Safeway invece non ho mai avuto problemi) Alla prossima  Dario Bressanini" },
    { "title": "Bollire l'acqua", "text": "Bollire dell'acqua è sicuramente l'atto culinario più semplice che possiamo fare in una cucina, ma non per questo meno interessante dal punto di vista scientifico. Riempiamo una pentola con  tre o quattro litri di acqua fredda del rubinetto e mettiamola a scaldare lentamente sul fuoco. Pian piano la temperatura dell'acqua comincia a salire. Sul fondo della pentola e sulle pareti dopo un po' potremo notare delle piccole bollicine. La temperatura però è ancora troppo bassa perché sia vapor d'acqua. Quelle piccole bollicine sono formate da gas che erano disciolti nell'acqua come azoto, ossigeno e anidride carbonica. Questo fenomeno lo potete osservare anche se non scaldate l'acqua e lasciate che raggiunga la temperatura ambiente spontaneamente. La solubilità dei gas in acqua diminuisce all'aumentare della temperatura -ecco perché le bibite gassate si devono servire molto fredde - e a mano a mano che l'acqua si scalda questi ritornano nella fase gassosa. Continuiamo a scaldare. L'acqua sul fondo, più vicina al fuoco, si riscalda e per convezione cerca di risalire. L'acqua vicina alla superficie comincia ad evaporare sempre più velocemente, contribuendo a raffreddare la superficie. Usare un coperchio in questa fase può velocizzare il raggiungimento dell'ebollizione, con un risparmio energetico, perché trattenendo il vapore caldo si riduce la dispersione termica. Possiamo quantificare questa differenza di tempi? Ho provato a fare un esperimento grossolano. Ho preso 4 litri di acqua dal rubinetto (temperatura iniziale 19.5 °C) e ho riempito una pentola che tiene 4,5 litri. Ho messo la pentola sul fuoco (fornello medio, apertura massima) e ho cronometrato quanti minuti servivano per raggiungere varie temperature, sino a 96 °C (quasi all'ebollizione). Le misure sono state effettuate con la pentola senza coperchio e con la pentola con il coperchio. La sonda del termometro pescava circa a metà dell'altezza dell'acqua. Il termometro impediva ovviamente al coperchio di chiudersi completamente e quindi ho provveduto a chiudere con dei fogli di alluminio le fessure, in modo da non lasciar fuggire il vapore. Ecco i risultati Potete notare come le differenze tra i tempi aumentino all'aumentare della temperatura, poiché l'evaporazione aumenta e con essa la dispersione di calore nel caso senza coperchio. Ci si mette circa il 14% in più a portare l'acqua a 90 °C e il 20% in più a portarla a 96 °C. Direi che in questo caso può valer la pena usare un coperchio. Se è di quelli a vetro possiamo anche visivamente vedere quando l'acqua bolle senza dover togliere il coperchio per controllare. Ovviamente nel vostro caso, con una fiamma diversa e un contenitore diverso, potreste ottenere dei dati molto diversi. In teoria anche dopo aver buttato la pasta si potrebbe tenere il coperchio, ma come tutti voi ben sapete questo, in men che non si dica, causa il disastro apocalittico sul fornello, con schiuma e acqua da tutte le parti. Meglio evitare A temperature vicine all'ebollizione si formano delle bolle sul fondo della pentola, qualcuna si stacca per cercare di raggiungere la superficie. Ormai la temperatura del fondo, più alta della temperatura della superficie, è sufficientemente elevata da trasformare, in alcune zone, l'acqua dalla fase liquida a quella gassosa. Le prime bolle che si staccano dal fondo però non riescono ad arrivare in cima. Osservatele bene: a volte sembrano addirittura scomparire del tutto. La loro pressione interna non è ancora sufficientemente elevata da vincere la pressione esterna; mentre salgono la loro temperatura si riduce e il vapore può ritrasformarsi in liquido. Aumentando ancora la temperatura il rimescolamento diventa più vigoroso e le bolle di vapore cominciano a sfuggire dalla superficie. Quando la temperatura dell'acqua raggiunge il punto di ebollizione il vapore si forma non solo sulle pareti della pentola ma anche nel mezzo del liquido e l'acqua bolle vigorosamente. Una volta raggiunta l'ebollizione la temperatura non aumenta più e rimarrà costante sino a quando l'ultima goccia di acqua si sarà trasformata in vapore. Alzando il fuoco otteniamo, come solo risultato, di aumentare la produzione di vapore senza velocizzare la cottura dei cibi eventualmente immersi perché la velocità di cottura dipende dalla temperatura. A questo punto conviene, per non sprecare inutilmente gas, ridurre il fuoco al minimo indispensabile per mantenere la temperatura desiderata. Ma a che temperatura bolle l'acqua pura? Al livello del mare a 100 °C, tuttavia il punto di ebollizione è influenzato dalla pressione atmosferica, che diminuisce con l'altitudine. Chi ha cucinato in alta montagna sa che il cibo cuoce più lentamente perché l'acqua bolle a temperature inferiori. Grossolanamente il punto di ebollizione diminuisce di un grado ogni 300 metri di altezza sul livello del mare. In un rifugio a 3000 metri quindi l'acqua bollirà a 90 °C. Meglio procurarsi una pentola a pressione! Aumentando la pressione infatti otteniamo l'effetto opposto: la temperatura di ebollizione aumenta. Il coperchio a tenuta della pentola a pressione impedisce al vapore di sfuggire. Accumulandosi sopra il liquido il vapore aumenta la pressione che agisce sull'acqua, spostando il punto di ebollizione a valori più alti. In realtà in una pentola a pressione l'acqua non bolle mai: raggiunti circa i 120 °C  e una pressione doppia di quella atmosferica scatta la valvola di sicurezza. Raggiungendo temperature più elevate i cibi cuociono prima. In realtà misurare con precisione e accuratezza il punto di ebollizione dell'acqua è tutt'altro che semplice, e ci volle tempo, nei secoli, prima di poter sviluppare le tecniche sperimentali adatte per poterlo misurare bene. L'ebollizione dell'acqua infatti è influenzata molto dalle impurezze contenute e dall'apparato sperimentale. Anche prendendo dell'acqua bidistillata purissima ci sono sempre dei gas disciolti. Le bollicine di vapore si sviluppano più facilmente se ci sono delle imperfezioni nel contenitore, piccoli graffi o rugosità, oppure se ci sono delle sostanze disciolte. Altrimenti può accadere che l'acqua superi il punto di ebollizione ma rimanga allo stato liquido perché le bollicine non riescono a formarsi. È possibile portare l'acqua liquida anche a vari gradi sopra i 100 °C (il mio record è 105 °C). Attenzione però che non appena l'acqua viene disturbata, ad esempio immergendo una forchetta o gettandovi del sale, si formano istantaneamente delle enormi bolle e si trasforma in vapore in modo che può essere anche esplosivo. Si può osservare questo fenomeno riempiendo una pentola d'acqua abbastanza capiente (io ne uso una da 4,5 litri). Niente sale, ed è importante che non sia graffiata o daneggiata. Se è nuova è meglio. Portate all'ebollizione l'acqua a fuoco vivo e poi spegnete il fuoco, coprendo con un coperchio. Aspettate qualche ora, in modo da raffreddare un po' l'acqua, che ora avrà pochissimo gas disciolto e quindi sarà più difficile formare le bollicine di vapore. Ora togliete il coperchio, accendete il gas e tenetelo al minimo senza disturbare l'acqua. Non mescolate. Pian piano la temperatura salirà, ma avvicinandosi al punto di ebollizione se la superficie interna della pentola è sufficientemente liscia non dovreste vedere tante piccole bollicine bensì la formazione di poche grosse bolle improvvise ogni tanto. E' possibile superare anche i 100 gradi ma solamente se la pentola è molto liscia e senza imperfezioni, altrimenti lasciate perdere   . Attenzione, superato il punto di ebollizione non appena si immerge il termometro per misurare la temperatura l'agitazione causa una trasformazione istantanea di acqua in vapore. FATE QUESTO ESPERIMENTO CON MOLTA ATTENZIONE E SOLO SE SIETE ASSOLUTAMENTE CONSCI DI QUELLO CHE STATE FACENDO Questo, tra l'altro, è quello che succede scaldando troppo a lungo dell'acqua in un forno a microonde in un recipiente liscio, ad esempio di plastica resistente. L'acqua non è perturbata e se irradiata troppo può superare i 100 gradi senza trasformarsi in gas. Ma se immergiamo il cucchiaino ecco che con violenza si formano le  bolle di gas, esplodendo. Molte persone sono finite ustionate all'ospedale in questo modo per cui attenzione! Guardate questo video  Anche l'aggiunta di sale all'acqua aumenta il suo punto di ebollizione (si parla di innalzamento ebullioscopico). Tuttavia per aumentare di un grado un litro di acqua si debbono aggiungere ben 58 grammi di sale da cucina, quantità ben superiori a quelle utilizzate in cucina (solitamente 5-10 grammi per litro), per cui a tutti gli effetti pratici l'aggiunta del sale in cucina non aumenta apprezzabilmente il punto di ebollizione. Questo effetto si può osservare non solo con il sale ma con qualsiasi altra sostanza disciolta, anche se l'innalzamento può essere diverso a parità di grammi di sostanza aggiunta.  Ho assistito a discussioni interminabili se sia preferibile aggiungere il sale all'acqua della pasta a freddo o quando l'acqua è già all'ebollizione. In realtà, da questo punto di vista, la scelta è praticamente ininfluente rispetto ai tempi necessari per portare all'ebollizione. Io la salo prima per evitare di dimenticarmi. Quando l'acqua ha raggiunto la temperatura di ebollizione se buttiamo del sale la vedremo ribollire più vigorosamente. Questa osservazione può aver generato il mito che aggiungere il sale all'acqua accelera l'ebollizione. In realtà quello che accade è che i cristalli di sale agiscono da \"centri di nucleazione\", cioè aiutano la formazione delle bolle, che, come detto sopra, hanno bisogno di un \"appiglio\" per formarsi una volta raggiunta la temperatura di ebollizione. Una volta una studentessa mi raccontò che nella sua famiglia gettavano nella pentola un poco di bicarbonato per accelerare l'ebollizione. Quello che si osserva in realtà è la decomposizione termica del bicarbonato, con emissione di anidride carbonica. Ancora una volta l'ebollizione non viene accelerata. Dario Bressanini Una versione più breve di questo articolo è stata pubblicata su Le Scienze di Settembre 2009" },
    { "title": "Norman Borlaug, l'uomo che ha nutrito il mondo", "text": "Si è spento sabato 12 settembre, all'età di 95 anni, Norman Borlaug, l'uomo che ha \"nutrito il mondo\". Padre della Rivoluzione Verde e premio Nobel per la Pace nel 1970 (qui potete leggere la sua bella lezione Nobel).  Con l'aiuto della Fondazione Rockefeller le sue ricerche hanno portato a sviluppare nuove varietà di grano, riso e altre colture ad alta produttività, in un momento storico in cui pareva che l'aumento della popolazione mondiale avesse superato la capacità dell'agricoltura mondiale di produrre cibo. Nel 1960 il messico produceva grano, 1400 kg per ettaro. Nel 1963 utilizzando la varietà nana che Borlaug aveva sviluppato le rese passarono a 2700 kg per ettaro. Ai critici (spesso bianchi e ben pasciuti) della rivoluzione verde Borlaug parlava così E poi Non è una esagerazione dire che Norman Borlaug salvò centinaia di milioni di persone dalla fame, e fu per questo che gli venne assegnato il premio Nobel per la pace. Entro il 1970 ben 40 milioni di ettari di terra in tutto il mondo usavano le sue varietà nane di cereali, soprattutto in Asia e in America Latina, ma un suo grande cruccio fu che l'Africa rimase praticamente ai margini della rivoluzione verde. Era ben consapevole che le sue ricerche avevano solo rallentato il problema ma non lo avevano eliminato del tutto Per questi motivi Borlaug era un convinto e appassionato sostenitore delle biotecnologie agrarie. In un suo articolo molto famoso, intitolato \"Porre fine alla fame mondiale. La promessa delle biotecnologie e la minaccia degli zeloti anti-scienza\" si scaglia contro quelli che lui chiama \"estremisti ambientalisti\" e i nostalgici dei bei tempi andati, di cui purtroppo abbiamo vari e influenti rappresentanti anche qui in Italia. Coloro che, opponendosi alle nuove biotecnologie agrarie, impediscono che i poveri del mondo ne possano beneficiare. Argomentava così Borlaug: In un discorso tenuto nel 2000 a Oslo di commemorazione del Nobel ricevuto trenta anni prima, Borlaug, ripercorrendo i successi della rivoluzione verde e guardando al futuro, ritorna sul tema  Vorrei chiudere con una sua esortazione: e ricordarlo con un grafico, il SUO grafico, che mostra l'aumento della produzione mondiale di cereali, a fianco dell'andamento quasi costante delle superfici di terra utilizzate.   Non riesco a pensare a nessun altro grafico che lo possa ricordare meglio. Ed è un grafico che in molti farebbero bene a ripassarsi prima di parlare di \"nuovi modi di produrre il cibo\" su larga scala. Ciao Norman. Dario Bressanini Letture consigliate The Green Revolution, Peace, and Humanity - Lezione Nobel 1970 The Green Revolution revisited, and the road ahead - conferenza Nobel 2000 Ending World Hunger. The promise of  Biotechnology and the threat of antiscience zealotry - Plant Physiol.  vol 124 pp 487 (2000)" },
    { "title": "Formaggi d'alpeggio", "text": "Volevo andare a Cheese, manifestazione organizzata a Bra da Slow Food dedicata al formaggio, a fare un reportage (e assaggiare, ovviamente   ) ma non ci sono riuscito. Ne approfitto però per farvi vedere le fasi di produzione del formaggio che ho fotografato in montagna questa estate, ad una gita organizzata dalla pro loco di Santa Maria Maggiore. Questo è l'alpeggio (alpe Aggia, in valle Vigezzo), a 1750 metri.  L'alpigiano e sua moglie, insieme ai due bambini, da giugno a settembre sono qui, a un'ora e mezza di cammino dalla strada più vicina, ad accudire 180 capre, una decina di vacche, tre o quattro maiali allevati \"su commissione\" e qualche altro animale.  Quando ricominciano le scuole la famiglia ritorna giù in paese. Le capre ritorneranno da sole più tardi, ad ottobre. Ogni giorno si devono mungere più di 150 capre, come queste qui sotto, due volte al giorno  Il loro latte, insieme a quello di vacca, servirà per preparare due forme di formaggio misto da latte crudo. Ecco il caglio utilizzato (vi ricordo che il caglio viene o estratto dall'abomaso o quarto stomaco di vitellini, capretti e agnelli, oppure prodotto da microorganismi geneticamente modificati. Questo in foto è di origine animale)  La mattina si preparano due forme da una decina di kg di formaggio misto 60% capra 40% vacca, mentre la sera si producono delle tome più piccole 100% capra (che io adoro!) Il caglio viene aggiunto al latte messo a riscaldare sul fuoco. Vedete come comincia a rapprendere.  Il latte coagulato viene tagliato mediante un attrezzo con dei fili d'acciaio.  Il latte viene tenuto sul fuoco sino a quando la temperatura non raggiunge i 44 °C  Viene poi tolto dal fuoco e viene mescolato vorticosamente per vari minuti, in modo tale che il coagulato si rapprenda e formi una unica massa  Ecco la massa rappresa che affiora  ora la massa che diverrà formaggio viene tagliata in due con un filo di acciaio e le due metà vengono estratte   Ora si deve mettere la massa in forma  Viene lasciato sgocciolare per una giornata e successivamente immerso in salamoia per un'altra giornata.  Questo è un tomino di capra appena uscito dallo sgocciolatore, preparato la sera prima.  E queste sono le due forme della mattina  Il formaggio viene stagionato (questo riduce anche eventuali problemi di contaminazione batterica dovute all'ambiente e al latte crudo. Avete certo visto che un alpeggio non è una linea di produzione con sistema HACCP   )  Il siero rimasto viene utilizzato per nutrire i maiali, che verranno trasformati in salumi nei mesi invernali  Alla fine della piccola lezione di caseificazione offerta dal nostro simpaticissimo amico sua moglie chiama l'allegra combriccola: la polenta è pronta!  Ovviamente, polenta e formaggio per tutti  A presto  Dario Bressanini" },
    { "title": "Appunti di viaggio: la pizza", "text": "Sono \"on the road\" negli USA, in vacanza, ma volevo offrirvi qualche spunto di discussione. Oggi volevo farvi vedere qualche pizza, sicuramente il cibo italiano più famoso e diffuso nel mondo. A proposito, sapete che molti americani credono che la pizza sia stata inventata negli Stati Uniti? La pizza in America si trova ovunque. Esistono catene (come Pizza Hut) ma anche moltissime pizzerie grandi e piccole, gestite da italiani e non. Si trova pizza mediocre, orrida ma anche buona o addirittura sublime. La prima pizza del mio viaggio l'ho addirittura mangiata sull'aereo. Volo American Airlines Milano-New York  Abituato alle schifezze che di solito mi offrono in aereo sono stato piacevolmente sorpreso dalla novità (e lo shortbread offerto come dolcetto finiva degnamente il pasto).  La pizza era un po' gommosa, probabilmente per come l'hanno riscaldata in aereo, ma gli ingredienti erano tutti quelli \"giusti\":  Certo la pizza appena uscita dal forno è un'altra cosa ma a 10.000 metri di altezza questa andava benone. Negli USA la pizza \"standard\" è la \"pepperoni\" cioè con il salame piccante sopra. Un po' come per noi la margherita. Le pizze qui sono quasi sempre stracariche di ingredienti (toppings) spesso a base di carne di qualche tipo. Raramente qui le pizze hanno i nomi come da noi (quattro stagioni, napoletana, ecc.). Invece si ordina la pizza \"base\" e si scelgono gli ingredienti da aggiungere, pagando un tot per ingrediente aggiunto. Trovo che sia un sistema molto efficiente, che evita quei menù-lenzuolo che ormai sono di moda in Italia con dei nomi fantasiosi affibbiati alle pizze. Una eccezione alla \"nomenclatura\" pizzesca è la \"hawaiian pizza\"  Una ricetta diventa \"hawaiana\" quando ci si aggiunge dell'ananas (ma notate nella foto l'immancabile carne, forse prosciutto). Quella sopra è una delle pizze offerte da Blondie's Pizza (make pizza, not war) a Berkeley, dove sono tornato per incontrare qualche amico e rivedere i posti che ho frequentato da studente di dottorato ormai un bel po' di anni fa. Ora sono sicuro che scandalizzerò qualcuno: la pizza migliore che io abbia mai mangiato l'ho gustata non in Italia ma in USA. Proprio a Berkeley, da Zachary's. E' una \"chicago style pizza\". Viene chiamata anche \"deep dish\" o \"pan pizza\". E' alta non perchè l'impasto sia gonfio ma perchè è a doppio strato: al primo strato base di pasta (diversa dall'impasto che si usa in Italia: ricorda più una pasta da torta salata) si aggiunge la mozzarella, che viene ricoperta con un seconto strato, molto sottile, di pasta, e sopra questa viene messo il pomodoro e gli altri ingredienti. MOLTO pomodoro, come potete vedere nella foto (a proposito, i pomodori californiani sono ottimi!)  Viene cotta in una teglia alta e, come è tipico qui negli USA, offerta in varie grandezze per sfamare 2-4 persone: la pizza singola qui praticamente non esiste. In pizzeria si condivide la pizza tra più persone.  Mio figlio dopo averla assaggiata mi ha confessato che è stata la pizza migliore che abbia mai mangiato. Altri italiani che conosco, più tradizionalisti, non apprezzano variazioni alle ricette della tradizione e storcono il naso. Per me invece le tradizioni (che sono solamente delle innovazioni riuscite) sono fatte per essere violate e superate   . Come in questo caso (almeno per me). Per ora vi lascio. Domani mi aspetta un deserto (l'ennesimo). Difficilmente troverò pizza in territorio indiano, ma forse una cosa simile alla nostra focaccia (il \"fried bread\"). Alla prossima Dario Bressanini p.s. sia benedetto il wireless. Ormai in USA ci si può collegare con il wi-fi (gratuitamente) in moltissimi posti: dai motel, alle catene di coffe shop come Starbucks e persino dai supermercati (Safeway, con il bar interno). E in Italia?" },
    { "title": "Un Chimico", "text": "In questi giorni ero a Potenza, al Festival della Chimica organizzato dalla Società Chimica Italiana in occasione del suo centenario. Non ho avuto quindi occasione di preparare un post chimico-gastronomico (in compenso ho avuto modo di apprezzare l'Aglianico del Vulture   ). Il Festival era diretto principalmente agli studenti e alla popolazione, nel lodevole  intento di risollevare l'immagine della Chimica agli occhi dei non chimici. Tentativo impervio visto che siamo continuamente \"bombardati\" da servizi televisivi scientificamente sconclusionati come quelli recenti di Striscia la Notizia. Il festival prevedeva anche delle serate musicali e in una di queste ho avuto il piacere di ascoltare un gruppo femminile, Le voci di Sally, cantare alcuni brani del grande Fabrizio De Andrè. Due delle componenti del gruppo sono laureate in Chimica e quindi il concerto non poteva che iniziare con \"Un Chimico\" tratto dall'album Non al denaro non all'amore né al cielo, ispirato all'Antologia di Spoon River di Edgar Lee Masters. La canzone narra la storia di Trainor, un farmacista(Chemist in inglese), che non riesce a comprendere le unioni tra uomini e donne come invece capisce quelle  tra gli elementi chimici. Morì  in un esperimento sbagliato \"proprio come gli idioti che muoion d'amore\" Nel caso non conosciate questo brano ve lo propongo (mentre io mi leggo tutti i commenti che avete lasciato mentre ero via   )  Un Chimico (Fabrizio De Andrè) Solo la morte m'ha portato in collinaun corpo fra i tanti a dar fosforo all'ariaper bivacchi di fuochi che dicono fatuiche non lasciano cenere, non sciolgon la brina.Solo la morte m'ha portato in collina. Da chimico un giorno avevo il poteredi sposare gli elementi e di farli reagire,ma gli uomini mai mi riuscì di capireperché si combinassero attraverso l'amore.Affidando ad un gioco la gioia e il dolore. Guardate il sorriso guardate il colorecome giocan sul viso di chi cerca l'amore:ma lo stesso sorriso lo stesso coloredove sono sul viso di chi ha avuto l'amore.Dove sono sul viso di chi ha avuto l'amore. È strano andarsene senza soffrire,senza un volto di donna da dover ricordare.Ma è forse diverso il vostro morirevoi che uscite all'amore che cedete all'aprile.Cosa c'è di diverso nel vostro morire. Primavera non bussa lei entra sicuracome il fumo lei penetra in ogni fessuraha le labbra di carne i capelli di granoche paura, che voglia che ti prenda per mano.Che paura, che voglia che ti porti lontano. Ma guardate l'idrogeno tacere nel mareguardate l'ossigeno al suo fianco dormire:soltanto una legge che io riesco a capireha potuto sposarli senza farli scoppiare.Soltanto la legge che io riesco a capire. Fui chimico e, no, non mi volli sposare.Non sapevo con chi e chi avrei generato:Son morto in un esperimento sbagliatoproprio come gli idioti che muoion d'amore.E qualcuno dirà che c'è un modo migliore." },
    { "title": "Le ricette scientifiche: la pita all'acqua gassata", "text": "Un impasto può aumentare di volume attraverso vari meccanismi di lievitazione. Vediamo di riassumerli qui classificandoli in base al meccanismo di azione. Dopo aver analizzato la teoria di una particolare lievitazione chimica, dove un acido reagisce con il bicarbonato (solitamente di sodio, ma esiste anche il bicarbonato di potassio) vediamo questa volta un caso in cui l'aumento di volume è dovuto ad una trasformazione fisica, in particolare la trasformazione dell'acqua liquida in vapore. La pita è un pane tradizionale del medio oriente e di alcuni paesi del mediterraneo come la Grecia. Viene normalmente preparato con farina, sale, acqua e lievito di birra. Come credo saprete le Ricette Scientifiche che presento servono solamente ad illustrare un principio scientifico, non a preparare la migliore ricetta possibile. Quindi, per illustrare la levitazione per trasformazione di un liquido in vapore prepareremo la pita senza utilizzare il lievito di birra. Questo per illustrare come, in questo caso, l'aumento di volume del pane sia dovuto essenzialmente all'acqua liquida che si trasforma in vapore, gonfiando il pane. Perchè allora normalmente si mette il lievito? Per due ragioni. La prima è che il lievito serve a produrre l'anidride carbonica che rimane imprigionata nel glutine dell'impasto. La seconda è che i lieviti durante la fermentazione producono tutta una serie di sostanze aromatiche che donano un buon sapore al pane (così come fanno con il vino, la birra e così via) Potrete così sentire il sapore molto blando di un pane prodotto senza lievito, se non l'avete mai sentito e confrontarlo con il sapore ben più marcato di un pane preparato con il lievito. Ma a che serve il lievito se poi l'aumento di volume è dovuto al vapore d'acqua? Il fatto è che è più facile per il vapore raccogliersi in qualche bollicina preesistente e poi allargarle che non formarle da zero. Il lievito quindi serve a formare delle microbolle nell'impasto che verranno poi gonfiate dal vapor d'acqua. Per dare comunque un piccolo aiuto iniziale al nostro impasto useremo dell'acqua minerale gassata invece che dell'acqua normale. In fondo è sempre anidride carbonica    (anche se la maggior parte della CO2 si perderà nella fase di impasto) Ho usato una farina abbastanza forte, ma come al solito sulla confezione del supermercato non era indicato il valore di W. Riportava solo il contenuto di proteine del 12.5%. Abbiamo bisogno di una farina abbastanza forte per formare una maglia glutinica sufficientemente robusta da tenere intrappolato il vapore. Se ricordate la forza della farina influenza la quantità d'acqua che riesce ad assorbire. Per questo motivo non vi suggerisco delle dosi precise: dovete regolarvi voi in base alla farina che avete. Le mie quantità vi devono servire solamente come guida. Prima di procedere mettete in freezer per una decina di minuti una bottiglietta di acqua gassata. Questo allo scopo di avere l'acqua liquida alla temperatura più bassa possibile. La solubilità dell'anidride carbonica in acqua diminuisce all'aumentare della temperatura. Raffreddandola il più possibile la aiutiamo a non perdere tutta la  CO2 nella fase di impasto.  Ho utilizzato 271 grammi di acqua e 323 grammi di farina e 6 grammi di sale da cucina. Se vi state chiedendo il perchè di queste dosi un po' inusuali ve lo spiego subito: come ho detto non potevo sapere in anticipo esattamente quanta acqua sarebbe stata necessaria. Sapevo che si dovevano usare circa 250 grammi di acqua per 300 grammi di farina. Sono quindi partito con 300 grammi di farina e ho aggiunto a occhio circa metà della bottiglietta di acqua gassata ghiacciata. In seguito, impastando, ho aggiunto ancora farina sino ad ottenere un impasto non appiccicoso. Ecco spiegati i 323 grammi di farina. L'acqua effettivamente utilizzata l'ho calcolata pesando la bottiglia piena e la bottiglia mezza vuota. Opzionalmente potete anche aggiungere all'impasto un cucchiaio di olio extravergine di oliva.  Ho impastato per circa 10 minuti (il tempo dipende dalla farina e dalla quantità di acqua)  Ho coperto la ciotola contenente l'impasto e l'ho lasciato riposare per 30 minuti. In questo periodo di riposo i legami del glutine continuano a formarsi. In più gli enzimi naturalmente presenti nella farina cominciano a lavorare. Passati i trenta minuti l'ho diviso con un coltello in sei parti più o meno uguali.  Con ognuno dei pezzetti fate una pallina, facendo ben attenzione a non formare pieghe o tagli sulla superficie. Stendete poi le palline formando approssimativamente dei cerchi con uno spessore di circa 5-7 millimetri. Più sottile è la pasta più sottile sarà il pane finale. Se la pasta è troppo alta invece non si gonfierà bene nel forno.  I cerchi di impasto li ho stesi su della carta da forno, in modo da poterli poi staccare con facilità. Li ho coperti, senza schiacciarli, con della pellicola e li ho lasciati riposare ancora 10 minuti. Attenzione a non fare tagli, buchi, crepe o altro che possa poi in cottura permettere al vapore di fuoriuscire.  Mentre lasciate riposare la pasta accendete il forno a 250 gradi o comunque il massimo che può raggiungere. Mettete una teglia di alluminio in basso , accendete anche il grill in alto e aspettate che il termostato del forno vi segnali di essere arrivato in temperatura. Quando il forno è pronto staccate delicatamente un cerchio di impasto e mettetelo sulla teglia di alluminio (attenzione che è rovente). Si cuociono uno alla volta. Il calore dell'alluminio dovrebbe \"sigillare\" la parte inferiore dell'impasto mentre il calore proveniente dal grill dovrebbe fare altrettanto con la parte superiore. Il calore molto elevato del forno dovrebbe, nel giro di un paio di minuti, cominciare a trasformare l'acqua dell'impasto in vapore. Se tutto è andato bene dovreste vedere il vostro pita \"gonfiarsi\" nel forno. Il vapore d'acqua non può uscire dall'impasto, sigillato esternamente dal calore, e trova sfogo nelle microbolle presenti nell'impasto. Queste bolle crescono e si uniscono tra loro. Ben presto sarà presente una unica grande bolla. Quando il pane comincia a mostrare qualche macchia più scura è ora di toglierlo dal forno (utilizzando un guanto protettivo, mi raccomando le ustioni!) Ecco il mio pita  Se lo tagliamo possiamo vedere internamente la \"tasca\" formata dal vapor d'acqua  Vi conviene, appena usciti dal forno, chiuderli in un sacchetto di carta per mantenerli umidi e di mangiarli comunque nel giro di poco tempo. Non lamentatevi se hanno poco sapore: non abbiamo messo ne lievito ne olio, ricordate? Questo voleva solo essere un esperimento per mostrare un esempio di lievitazione fisica. La prossima volta metteteci pure il lievito. Invece dell'acqua gassata potete provare anche ad usare la birra, come ho fatto io qua sotto. La birra contiene, ovviamente, tra le altre cose i composti aromatici prodotti dal lievito (di birra   ) e quindi il pane risulta un po' più saporito. In più anche l'alcool della birra contribuisce a formare il vapore per gonfiare il pita.  Da gustare con dell'Hummus (crema di ceci) o del babaganouj (crema di melanzane), ma anche il lardo (magari di Colonnata) che, con il calore del pita si fonde, è la morte sua Dario Bressanini P.S. ho \"censurato\" la marca dell'acqua (e pure delle bustine di tè che si vedevano in foto sul mio bancone) perchè un lettore si è \"scandalizzato\" per questa \"pubblicità alle multinazionali agroalimentari\".  O tempora! O mores! ....." },
    { "title": "Che cos'è Naturale. Introduzione", "text": "Vi avevo anticipato tempo fa che avevo intenzione di \"prendere di petto\" il concetto di \"naturale\", scrivendo una serie di articoli sull'argomento. Non l'ho ancora fatto ma volevo iniziare a introdurre il discorso dandovi tre consigli per le letture. Il primo è il bel saggio di Gilberto Corbellini \"Perchè gli scienziati non sono pericolosi\" (Longanesi, 16 euro. Ben spesi se posso aggiungere) da cui ho tratto questa citazione che nel libro serve a introdurre dei ragionamenti riguardanti la bioetica ma che casca a fagiolo per me È stato detto, dimostrato e ribadito in quasi tutte le salse che non c'è niente di più culturale dell'idea di natura. Nondimeno ci sono altrettante prove del fatto che non c'è niente di più difficile da sradicare dell'idea che esistano situazioni che sono per definizione naturali o più naturali di altre. Un'idea che in sé non avrebbe nulla di problematico se non viaggiasse sempre in compagnia, per motivi che dipendono anche dalla nostra natura, del pregiudizio per cui ciò che è considerato \"naturale\", in quanto tale viene giudicato più \"buono\", più \"giusto\", più \"sano\" e più \"sicuro\".  Il tema principale del saggio è la difesa della libertà della scienza come fondamento di una sana democrazia, e degli scienziati, messi sotto tiro sia dalla religione ma anche, sorprendentemente, dal mondo laico, considerati come \"soggetti pericolosi\". Come il concetto di \"naturale\" influenzi poi il rapporto tra scienza e società risbuca fuori in altre parti del libro, anche se non è il tema principale: Il sistema di implicazioni semantiche \"naturale=sicuro=innocuo=moralmente buono\" è diventato una sorta di \"mantra\" ideologico che tiene in stato di ipnosi una buona parte della società occidentale. Si tratta di una equazione che viene acriticamente utilizzata sul versante della bioetica medica dalle confessioni religiose, e su quelli della bioetica applicata alle biotecnologie agroalimentari dai movimenti ambientalisti. Quasi nessuno sembra più consapevole che la civiltà occidentale è riuscita a progredire sino ai livelli che esperiamo quotidianamente assumendo come vero, fino a pochi decenni fa, l'esatto contrario! Gli altri due consigli per le letture sono invece a costo zero    da due dei miei blog favoriti. Ivo, sul mio blog filosofico preferito, l'Estinto, si chiede cosa consideriamo \"naturale\" e il suo tentativo di risposta è che \"naturale è ciò a cui siamo abituati\". Meristemi, alias Renato Bruni, docente presso il corso di Laurea in Scienze Erboristiche e dei Prodotti della Salute dell'Università di Parma, e \"tenutario\" dell'ottimo Sincretismi Erboristici, coglie la palla al balzo e parlando di \"specie aliene invasive\" sostiene che le specie native vengono contrapposte a quelle esotiche, \"aliene\" apparentemente in virtù di una visione statica della natura, come se per essere\" naturale\" un ecosistema dovesse essere a) alieno dalla presenza umana e b) immutabile rispetto la percezione di esso a cui siamo abituati. Una dicotomia abbastanza schizoide se si riflette sulla posizione dell'essere umano rispetto alla Natura. Secondo gli scenari descritti le specie alloctone infestanti sembrerebbero quindi definibili come \"biodiversità che minaccia la biodiversità per effetto della presenza dell'uomo sul pianeta\". Tornando ab ovo, l'impressione è che il tema della percezione della naturalità e del posizionamento che l'uomo da a sè stesso nella Natura condizionino in modo pesante la lettura di questo aspetto della biodiversità. Credo che uno dei problemi siano le scale di tempi. Ormai tutti consideriamo \"naturale\", quando andiamo al mare, trovarci delle belle pinete. Naturali e benefiche ovviamente per la frescura che offrono a bagnanti, campeggiatori e turisti. Ma la diffusione delle pinete nei litorali italiani è avvenuta per mano degli antichi Romani a scapito della macchia mediterranea, lo status quo dell'epoca. Che non offriva il minimo di ombra. Una pineta non ha nulla di \"naturale\" da questo punto di vista. È \"naturale\" per noi preparare la polenta con il mais. Ma questa coltura ha scacciato il miglio, come ingrediente principale della polenta. Miglio che noi oggi diamo solo a canarini e pappagalli. Esattamente come il pino ha scacciato la macchia mediterranea. E la polenta con il mais è ora \"tradizione\". Sarebbe strano prepararla oggi con il miglio. Forse tra duecento anni il pesce siluro, che sta invadendo il bacino del Po, sarà considerato \"naturalmente\" presente e verranno create delle ricette \"tradizionali\" apposite. Chissà Quindi a mio parere uno dei problemi è la vita corta e la limitata prospettiva storica che un essere umano ha a disposizione. Non ricorda i cambiamenti del passato e non immagina neppure che ci siano stati. Quanti di voi sapevano che la polenta prima dell'arrivo del mais si preparava con il miglio? E quanti si sono posti la domanda? Tornando alla natura, certi cambiamenti sono talmente lenti e impercettibili su scala umana che non ci poniamo neppure il problema: i peperoni sono \"naturali\" perchè ovviamente sono sempre esistiti e sono sempre stati uguali. No? NO. C'è stato un tempo dove i peperoni, come noi li intendiamo, non esistevano ancora. Insomma, siamo un po' tutti \"creazionisti\" e ci immaginiamo una natura eterna, statica e quindi guai a chi la tocca! A volte invece il problema è linguistico. Noi chimici parliamo comunemente di \"sostanze naturali\" senza però associarvi troppo significati. Per un chimico una \"sostanza naturale\" è una molecola che in natura viene prodotta da qualche processo o organismo. È una molecola che già esiste in natura da qualche parte. Ma non per questo è  automaticamente benefica o meno tossica di una molecola sintetizzata da un chimico e mai esistita in natura. Se io poi ne faccio la copia identica in laboratorio è ancora, per un chimico, la stessa \"sostanza naturale\". In altre parole, chi effettivamente ha costruito la molecola, sia esso un chimico in laboratorio o un complesso ciclo metabolico di una pianta, non ha influenza sulle sue proprietà intrinseche. Mentre invece questa distinzione viene fatta a volte addirittura a livello legislativo. Insomma, questo è solo un assaggio dei temi che vorrei affrontare nei prossimi mesi. Intanto cominciate a chiedervi che cosa è \"naturale\" per voi. Dario Bressanini" },
    { "title": "Miti culinari 6: lo zucchero veleno bianco", "text": "Abbiamo parlato di zucchero (saccarosio) varie volte ma non abbiamo mai raccontato come si produce. I metodi di produzione a partire dalla barbabietola da zucchero (Beta vulgaris ssp. vulgaris var. altissima, specialmente in Europa) e dalla canna da zucchero (Saccharum officinarum) sono molto simili, differendo solo nelle fasi iniziali. Circa i tre quarti della produzione mondiale di zucchero (146 milioni di tonnellate nel 2004) provengono  dalla canna da zucchero. Il saccarosio della barbabietola da zucchero è chimicamente indistinguibile da quello di canna ma si può identificarne l'origine tramite una analisi al 13C -carbonio 13- (contando cioè quanti atomi di carbonio hanno una massa di una unità in più delle solite 12). L'analisi è simile a quella per datare alcuni manufatti archeologici, solo che in quel caso si misura il 14C -carbonio 14-. Lo zucchero viene prodotto nelle piante dalla fotosintesi a partire da acqua e anidride carbonica. Potremmo dire che è energia solare (dolce   ) immagazzinata. È più o meno presente in tutti le piante ma solo dalla canna e dalla barbabietola è economicamente conveniente estrarlo. Il dolcificante più diffuso dell'antichità era il miele. Solo nel VI secolo (pare) in India abbiano scoperto lo zucchero granulato facendo bollire il succo della canna. Lo zucchero di canna venne introdotto in europa tramite i mercanti arabi. Nel 1747 il chimico tedesco Andreas Sigismund Marggraf scopre il saccarosio nella barbabietola e un suo studente, Franz Achard nel 1802 introduce il primo processo industriale di estrazione dello zucchero. Processo in seguito adattato anche alla canna. Le barbabietole del tempo avevano un contenuto di saccarosio molto basso, del 4.5%. Ora dopo due secoli di selezioni e miglioramenti genetici si è arrivati al 16-18%. Il resto è acqua (75%)  fibre (5-6%) e altre sostanze (2-3%). Dopo essere stata tagliata, in molte parti del mondo ancora a mano, la canna da zucchero viene pulita e trasportata immediatamente (poiché si deteriora velocemente) allo stabilimento di produzione dove viene frantumata e schiacciata per estrarre il sugo, aiutandosi con dell'acqua. Il residuo legnoso, chiamato bagasse, viene seccato e utilizzato come combustibile rendendo quasi autosufficiente dal punto di vista energetico l'impianto di produzione. Il sugo della canna viene filtrato. Si aggiunge poi del latte di calce (chiamato anche calce spenta o più propriamente idrossido di calcio Ca(OH)2 ) allo scopo di neutralizzare gli acidi organici presenti che altrimenti inizierebbero velocemente a trasformare il saccarosio in glucosio e fruttosio nel processo di inversione di cui abbiamo parlato tempo fa. Il sugo viene scaldato a circa 95 °C. Grazie al latte di calce precipitano moltissime impurezze e residui (si dice che il sugo viene chiarificato) che formano una fanghiglia, separata per gravità o centrifugazione. Queste impurezze comprendono tra le altre cose glucosio e fruttosio, ceneri inorganiche, amminoacidi, pectine, fibre e altre proteine. Il succo a questo punto viene riscaldato per far evaporare parte dell'acqua sino a raggiungere una concentrazione d'acqua di circa il 35%. Nella soluzione ora insieme ad acqua, zucchero e qualche impurezza ci sono degli ioni calcio (Ca++) in eccesso provenienti dal latte di calce. Come quelli che leggete sull'etichetta dell'acqua minerale, solo di più   , e per eliminarli normalmente di soffia nel liquido dell'anidride carbonica che si \"prende\" gli ioni calcio e forma il carbonato di calcio che si deposita (i chimici dicono che precipita) né più né meno di come fa nella vostra lavastoviglie. Solo ora inizia la fase di cristallizzazione in cui il saccarosio viene separato, in più fasi successive di centrifugazione ed evaporazione, dalla melassa sino a produrre lo zucchero grezzo di canna che possiamo comperare al supermercato. La melassa viene principalmente utilizzata come mangime animale. La raffinazione è il processo per cui lo zucchero grezzo viene separato dai residui di melassa (che come abbiamo visto hanno un valore nutritivo insignificante) peri ottenere il saccarosio bianco cristallino. Lo zucchero grezzo viene lavato in acqua calda e si procede ad una ulteriore fase di chiarificazione. Si aggiunge ancora idrossido di calcio per far precipitare gli ultimi residui di melassa. Ora per eliminare dei riflessi giallastri rimasti nel saccarosio si fa passare la soluzione su del carbone attivo che assorbe, nei suoi pori, alcune sostanze rimaste in soluzione. É lo stesso processo che si utilizza in una delle fasi per rendere potabile l'acqua dei nostri rubinetti, o negli acquari casalinghi. Una serie di cristallizzazioni e centrifugazioni portano allo zucchero bianco che ben conosciamo. Il processo a partire dalle barbabietole da zucchero è simile a quello della canna. Le fotografie le ho prese (dopo aver chiesto il permesso) dal bel blog FXcuisine. Se seguite questo link potete fare una affascinante visita virtuale al  più grande zuccherificio svizzero. Le barbabietole dopo essere state raccolte e lavate vengono tagliate in tante fettucce.   Queste vengono messe in un apparecchio in cui dell'acqua calda (60-80 °C) denaturerà le membrane delle cellule e scioglierà  il saccarosio e altre sostanze. La concentrazione di zucchero a questo punto è solo del 10-15% e contiene molte impurezze che devono assolutamente essere eliminate: sali inorganici (0.5%) e sostanze organiche (1.4%) come acidi, saponine, betaine, pectine, altre proteine, acido glutammico, fenoli, enzimi, etc.. Questo liquido, chiamato sugo grezzo, ha un colore che va dal marroncino al nero a causa di tutte le sostanze organiche disciolte e dei processi di ossidazione innescati dagli enzimi, che devono essere eliminati. Per eliminare degli eventuali microorganismi resistenti al calore si aggiunge un po' di disinfettante (anidride solforosa, SO2 ad esempio).  A questo punto, come per il succo proveniente dalla canna, si aggiunge dell'idrossido di calcio (Ca(OH)2) che fa precipitare una parte delle impurezze. La CO2 viene fatta gorgogliare nel succo per far precipitare il carbonato di calcio che porterà con sè altre impurezze.  Ora viene aggiunto anche del  diossido di zolfo (anidride solforosa, SO2)  50 grammi per metro cubo, per prevenire ulteriori reazioni di brunimento e di degradazione del succo. Si procede poi con le fasi di evaporazione e cristallizzazione esattamente come per lo zucchero di canna. Lo zucchero bianco ha una purezza superiore al 99.7%. Il calcio precipita durante la fase di evaporazione mentre il contenuto residuo di anidride solforosa deve essere per legge inferiore a 15 mg/kg.  Qui sotto potete vedere dei campioni delle varie fasi di lavorazione e dei vari reagenti, partendo dal sugo di barbabietola (in alto a sinistra) sino ad arrivare allo zucchero bianco e alla melassa (in basso a destra)  Che l'eccesso di consumo di zucchero possa dare problemi è noto, ma c'è chi considera lo zucchero raffinato un vero e proprio \"veleno\". Non è difficile trovare sul web documenti a riguardo: basta googlare \"zucchero veleno bianco\" ed escono più di 19000 pagine Ecco un esempio \"il succo zuccherino proveniente dalla prima fase della lavorazione della barbabietola o della canna da zucchero, viene sottoposto a complesse trasformazioni industriali: prima viene sottoposto a depurazione con latte di calce che provoca la perdita e la distruzione di sostanze organiche, proteine, enzimi e sali di calcio; poi, per eliminare la calce che è rimasta in eccesso, il succo zuccherino viene trattato con anidride carbonica. Il prodotto quindi subisce ancora un trattamento con il velenosissimo acido solforoso per eliminare il colore scuro,successivamente viene sottoposto a cottura, raffreddamento, cristallizzazione e centrifugazione. Si arriva così allo zucchero grezzo. Da qui si passa alla seconda fase di lavorazione: lo zucchero viene filtrato e decolorato con carbone animale e poi, per eliminare gli ultimi riflessi giallognoli, viene colorato con il colorante blu oltremare o con il blu idantrene (proveniente dal catrame e quindi cancerogeno). Il prodotto finale è una bianca sostanza cristallina che non ha più nulla a che fare con il ricco succo zuccherino di partenza e viene venduta al pubblico per zuccherare (avvelenare) gran parte di ciò che mangiamo.\" Qual'è il problema di questa descrizione? (presa da http://www.alberosacro.org/lo-zucchero-bianco.htm ) È che cerca di spaventare, di scatenare la parte emotiva invece che quella razionale.  Chi non ha argomenti oggettivi solitamente fa ricorso al linguaggio: \"perdita e distruzione\",  \"velenosissimo acido\",  \"complesse trasformazioni industriali\". Si dicono cose vere, ad esempio che viene trattato con il latte di calce, mescolate a quelle false, ad esempio che lo zucchero viene \"colorato\" con il blu oltremare. Ma quando mai? Questa è una bufala vera e propria. Avete visto come di produce il saccarosio puro. Se rimangono dei riflessi giallognoli dovuti alla presenza di melassa si eliminano utilizzando dell'innocuo carbone attivo, che viene utilizzato anche negli acquedotti per rendere potabile l'acqua dei vostri rubinetti. Notate anche l'inserimento dell'aggettivo \"cancerogeno\" per scatenare la paura e la risposta emotiva o il termine \"industriale\" accanto a \"trasformazioni\". Racconta poi cose vere ma dipingendole a tinte fosche, sempre per spaventare. Si vuole suggerire che poiché vengono utilizzate delle \"sostanze chimiche\", allora il prodotto finale è \"velenoso\". Niente di più falso. Spesso delle materie prime alimentari vengono trattate con acidi o basi, dalla trippa alla gelatina, e questi vengono successivamente eliminati. Il \"velenosissimo acido solforoso\" (in realtà anidride solforosa) può rimanere solo in tracce (inferiori a 15 mg/kg), mentre in moltissime preparazioni alimentari l'anidride solforosa viene comunemente utilizzata come conservante. E che dire del vino che la contiene anche naturalmente? Le soglie massime fissate dalla UE sono di 160 mg/litro per i vini rossi, 210 mg/litro per i vini bianchi (in Italia è più restrittivo, con 200 mg/litro), con limiti superiori ancora più alti per vini dolci e spumanti. Almeno dieci volte superiori a quelli dello zucchero. La calce poi si usa, tradizionalmente, per trattare le olive e vari altri alimenti. Vedete come si riesce, estrapolando delle affermazioni dal giusto contesto, a far sembrare pericoloso qualsiasi cosa? Vi ricordate della burla che ho fatto il primo di aprile dello scorso anno, parlando della pericolosissima... acqua?  :lol: L'articolo linkato, che purtroppo è presente su MIGLIAIA di siti web, continua con una sequenza impressionante di affermazioni, a volte falsità e bufale colossali, tutte ovviamente senza uno straccio di riferimento bibliografico scientifico. Anche il sito http://www.cibo360.it/alimentazione/disinformazione/informazione/zucchero_veleno.htm, che trovo solitamente affidabile, parla apertamente di \"terroristi dello zucchero\" riferendosi a quei siti web. Come già vi dicevo parlando del glutammato, esiste una ben precisa categoria letteraria che cerca di guadagnare lettori, e soldi, parlando di complotti e scagliandosi contro qualche sostanza o alimento, che di volta in volta può essere il glutammato, l'aspartame, lo zucchero, il latte (per alcuni solo se è pastorizzato, per altri invece sempre e comunque) Se volessi spaventare qualcuno potrei invertire il gioco, e dire che è lo zucchero integrale ad essere pieno di sostanze tossiche e velenose, che fortunatamente vengono eliminate nella raffinazione. Potrei portare ad esempio le api, che muoiono quando ingeriscono dello zucchero che contiene ancora della melassa, con tutte le sue impurezze ( http://www.beesource.com/pov/usda/abjfeb1977.htm ) o dire, ad esempio, che la melassa contiene cromo, e tutti voi sapete come il cromo sia un metallo molto velenoso, che ha causato più di una contaminazione di terreni. Insomma, spaventare e appigliarsi al lato emotivo delle persone è molto facile (e potete continuare tranquillamente a consumare zucchero integrale se si piace). Ecco un altro esempio (tratto da veganitalia) Che cosa è rimasto del primo succo scuro ricco di vitamine, sali minerali, enzimi, oligoelementi che avrebbero dato tutto il loro benefico apporto di vita, di energia e di salute? Nulla! Anzi, per poter essere assimilato e digerito, lo zucchero bianco ruba al nostro corpo vitamine e sali minerali (in particolare il Calcio e il Cromo) per ricostituire almeno in parte quell'armonia di elementi distrutta dalla raffinazione Molti di questi siti fanno riferimento ad un libro scritto da Günter Schwab chiamato \"la Cucina del Diavolo\"  (che ho comprato apposta! Che non si dica che leggo solo i rapporti delle perfide multinazionali   ). Sentite che dice \"Lo zucchero, quale prodotto naturale \"vivo\" è nutrimento necessario e di valore completo, insuperabile e insostituibile per le necessarie sostanze plastiche minerali, che contiene in forma organica\" \"Negli zuccherifici però viene sottoposto ad un lungo e complicato processo industriale\" ... [Segue il solito racconto da museo degli orrori per spaventare il lettore]... \"Il prodotto così ottenuto, già senza vita, passa quindi alla raffineria. Il risultato finale di questo processo raffinato e complicato è una sostanza chimica chiamata saccarosio, C12H22O11 smerciato nei negozi come zucchero cristallino, in polvere, a quadretti, in pani o candito. Ecco che, con scaltrezza e perfidia, abbiamo ridotto a strumento di morte una sostanza vivente della natura\" A parte che questo Schwab verrebbe bocciato all'istante ad un esame di chimica: \"sostanze plastiche minerali che contiene in forma organica\"? Sembra la \"prematurata la supercazzola\" di Tognazzi, o il Grammelot di Dario Fo: parole che \"suonano\" piene di significato ma che non significano nulla. Comunque, la strategia principale è quella di voler descrivere il prodotto di partenza come se fosse un organismo vivo. Questo è completamente privo di senso, ma serve a innescare una carica emotiva, fino all'esplosione finale in cui si afferma che lo zucchero, come in un romanzo di Agatha Christie, è morto. Anzi è \"strumento di morte\". E' un libro che ovviamente non vi consiglio, a meno che vogliate capire come nascono le leggende urbane o come funzioni la disinformazione. Altri siti web utilizzano lo stesso trucco retorico. Ad esempio è il prodotto finale di una lunga trasformazione industriale che uccide e sottrae tutte le sostanze vitali e le vitamine presenti Segue poi tutta una serie di affermazioni non dimostrate e senza uno straccio di riferimento serio sui presunti danni di cui lo zucchero bianco sarebbe responsabile: dalla lesione al sistema nervoso al tumore, distruzione di tutte le vitamine del gruppo B, decalcificazione delle ossa e altre cose del genere. Questo da Blogeko Lo zucchero raffinato è assai dannoso quando viene ingerito dagli esseri umani perché fornisce soltanto quelle che gli esperti di nutrizione chiamano come calorie vuote o nude; esso manca dei minerali naturali presenti nella barbabietola e nella canna. Probabilmente chi ha scritto queste cose ha letto, e male interpretato, il dibattito scientifico (serio) sulle \"calorie vuote\" che vi ho raccontato tempo fa, sull'ipotesi che lo zucchero \"sposti\" dalla dieta dei micronutrienti. Come abbiamo visto \"spostare\" in quel contesto non significa mica che lo zucchero si consumi vitamine e sali minerali. Ipotesi che comunque come abbiamo visto non pare essere vera. In ogni caso è banale dire che nel normale metabolismo umano \"consumiamo\" vitamine e minerali, e infatti una dieta bilanciata ne prevede l'assunzione. La cosa più ridicola di tutti questi siti e libri è che alla fine suggeriscono di utilizzare lo zucchero di canna grezzo, che come abbiamo già visto è nutrizionalmente equivalente allo zucchero bianco tanto vituperato e subisce comunque una parte delle trasformazioni a cui è sottoposto lo zucchero bianco. Ovviamente una componente fondamentale per rendere credibile affermazioni così assurde è la multinazionale cattiva che su molte persone ha una presa incredibile. Ecco quindi su un sito che vende prodotti \"dimagranti\" certe cose non si studiano proprio perché sono così vere e così facilmente dimostrabili da essere pericolose per l'industria alimentare e per quella farmaceutico-sanitaria. Mi piacerebbe sapere se stati fatti studi sulla psicologia di casi come questi: perché certe affermazioni vengono credute sulla parola, senza prove di nessun tipo, basta che nella storia ci sia un \"cattivo\"?  E più le affermazioni sono \"gravi\" (causa il tumore...) meno si mettono in discussione. Si accettano come verità rivelate, si innescano catene di Sant'Antonio, si spediscono Email ad amici e conoscenti. Migliaia di siti web abbiano replicato queste assurdità. Basta davvero un po' di \"complottismo\" per riuscire a far credere qualsiasi cosa? Dario Bressanini Bibliografia Sugarcane processing. Documento EPA (Environmental Protection Agency) Sugarbeet processing. Documento EPA (Environmental Protection Agency) From sun to sugar. DANISCO Food Chemistry 4th edition. H.-D. Belitz , W. Grosch, P. Schieberle Zuccheri: dispense del Prof. Antoniazzi (università di Parma)" },
    { "title": "Aria di Texturas", "text": "In questi giorni ho giocato un po' con la lecitina per ottenere delle schiume, o arie come vengono chiamate da molti Chef. Era un po' che volevo provarci e lo stimolo è scaturito dalla serie di polemiche sugli additivi alimentari di queste settimane. La lecitina è una molecola (chimicamente un fosfolipide) che ha la capacità di legarsi sia all'acqua che ai grassi, riuscendo così a miscelare intimamente due componenti dei cibi che normalmente non si sopportano e tendono a stare separati. Si trova in molti alimenti ed il più noto probabilmente è il tuorlo dell'uovo:  ricco di grassi ma anche di acqua. É anche la presenza di lecitina (anche se sarebbe meglio parlare al plurale visto che sono una classe di sostanze e non una sola) la responsabile della consistenza cremosa del tuorlo. Le proprietà della lecitina vengono implicitamente sfruttate nella preparazione della maionese, permettendo all'acqua e all'olio di formare la famosa salsa. La lecitina è una sostanza chimica presente in natura. Viene estratta tipicamente dalla soia e venduta pura in barattoloni nella sezione \"salutistica\" di molti supermercati, oltre che in farmacia e in altri negozi. La lecitina oltre a \"combinare matrimoni\" tra acqua e grassi   riesce anche a stabilizzare un po' le bolle d'aria inglobate in un liquido e a produrre schiume (in fondo non è diverso dall'effetto di un normale bagnoschiuma   ) Viene utilizzata spesso in vari ristoranti per creare particolari effetti di consistenza, creando \"arie\" o schiume leggere. È venuta alla ribalta del grande pubblico recentemente quando una serie di pessimi servizi televisivi, censurabili dal punto di vista scientifico, l'hanno presa ad esempio di \"additivo chimico\" usato nella cosiddetta \"cucina molecolare\". È un additivo alimentare? Certamente. E322. È di origine naturale? Certamente. È un emulsionante, per via delle sue proprietà che vi raccontavo prima di permettere la miscelazione di acqua e grassi. È un additivo CHIMICO? La risposta banale è sì, perchè tutto è chimico. Tuttavia questa risposta non è convincente per alcune persone perché va contro alcuni loro pregiudizi radicati, non rendendosi conto che sono pregiudizi. Diamo allora la risposta legale: non esistono gli additivi \"chimici\". Esistono gli additivi e basta. Per la legge sono delle sostanze chimiche, che siano di origine naturale o meno non ha alcuna importanza, che non sono utilizzate da sole nell'alimentazione ma vengono aggiunte ad un alimento per svolgere una determinata funzione. Nel caso della lecitina, emulsionare. In altri casi conservare, colorare, acidificare e così via. L'origine di un additivo (naturale o meno) non ha il minimo interesse tossicologico, anche se in molti sono convinti del contrario (incluso l'inviato di Striscia la Notizia),  perché questo non permette di giudicare a priori se una sostanza possa fare male o meno e in quale dose. Esistono circa 400 additivi e sono tra le sostanze chimiche più controllate che esistano. Per ognuno di questi c'è un dossier tossicologico, redatto solitamente dall'EFSA o da altre istituzioni come la FAO ,che ne stabilisce le proprietà, gli usi e le quantità ammesse in base alle necessità. Il dossier viene periodicamente aggiornato e così alcuni additivi una volta permessi ora non lo sono più, mentre altri sono entrati nell'uso. Tanto per confronto, sappiate invece che per gli Aromi non esiste ancora una legislazione simile (entrerà in vigore nel 2010 e 2011). Se ne usano circa 4000 ma non c'è ancora una lista, come per gli additivi, da cui attingere e non vi è un dossier per ognuno di loro. Al contario, vi è solo una lista di sostanze proibite ma per il resto c'è molto più arbitrio, tanto è vero che sulle etichette leggiamo genericamente Aromi o Aromi Naturali e non l'elenco delle sostanze aggiunte. Per inciso, ancora una volta dal punto di vista tossicologico la scritta Aromi Naturali non è di per sè più \"tranquillizzante\" per il consumatore perché esistono moltissime sostanze naturali tossiche. Ma torneremo un'altra volta sugli aromi e sul pregiudizio naturale/artificiale. A che diavolo possono servire le schiume in cucina? Alcune schiume già vengono utilizzate da secoli. Quando montiamo gli albumi ad esempio stiamo formando una schiuma. Anche la panna montata è una schiuma. A volte le \"arie\" possono servire, oltre che per decorare un piatto, anche per dare una piccola nota aromatica senza essere invasiva. Ad esempio, io sono fermamente contrario all'uso del limone sul pesce e sulla carne (a meno che sia parte integrante della ricetta come la fricassea). Lo trovo un abominio inappropriato   . Il pesce con il limone sa ... di limone. La carne anche peggio! Posso accettarlo in dosi omeopatiche solo sul fritto di calamari    . Storicamente l'uso del limone si è diffuso sul pesce perché degradandosi questo forma dei composti chiamati ammine che hanno la classica ... puzza di pesce. Il limone, o un altro acido come l'aceto, reagisce con le ammine formando delle sostanze praticamente inodori (dei sali di ammonio). È quindi una pratica nata con l'esigenza di nascondere il pesce non proprio freschissimo che è entrata poi a far parte delle abitudini culinarie. Poi, per carità, i gusti sono gusti e se vi piace il limone spruzzatelo a volontà, ma il pesce secondo me dovrebbe sapere di pesce. Anche a me il limone piace come sapore, ma mi piacerebbe accostarlo al pesce senza che diventi preponderante. Un  \"suggerimento\" di limone insomma. Per far questo possiamo usare una schiuma di limone, che serve per richiamare il suo sapore ma senza quell'invasività di una spruzzata direttamente dal frutto. Per la nostra aria di limone abbiamo bisogno di un limone e della lecitina.  La potete comperare al supermercato come ho fatto io: è la stessa della linea Texturas del celebre Chef Ferran Adrià. In questo video potete vedere la sua ricetta per l'aria di limone.  Non essendo un ristorante io uso quantitativi molto più piccoli, e per montare la schiuma trovo molto utile una \"caccavella\" che ho trovato all'IKEA, venduta per montare la schiuma del latte, per preparare il cappuccino.  Spremete il limone. Mettete una punta di cucchiaino di lecitina in un recipiente alto, in modo da evitare gli schizzi. Le dosi tipiche di lecitina da utilizzare sono dello 0.3-0.5% ma non avendo una bilancia che misura pesi inferiori al grammo potete sicuramente andare a occhio. Aggiungete qualche goccia di succo di limone alla lecitina e stemperatela con un cucchiaio, schiacciando i grumi. Dopo aver creato una pappetta potete aggiungere il resto del succo di limone. Ora dateci dentro con il frullino.  Lo scopo è incorporare aria quindi dovete tenerlo immerso solo per metà, possibilmente inclinando il recipiente. Dopo un paio di minuti dovreste aver ottenuto un bel po' di schiuma.  Lasciatela riposare per qualche minuto. In questo modo l'acqua in eccesso viene drenata dalla schiuma. Non dura molto quindi dovete utilizzarla nel giro di 5-10 minuti.  Nel frattempo ho preparato dei filetti di trota salmonata al burro, e con un cucchiaio ho disposto sul pesce l'aria di limone.  Non sarà una preparazione esteticamente perfetta (eufemismo per dire che fa un po' pietà   ), all'altezza del bollito-non-bollito di Bottura, ma svolgeva la sua funzione: suggeriva il sapore del limone senza che diventasse protagonista. Per variare ho anche provato con il lime e con l'arancio. Ferran Adrià, nella videoricetta sopra, suggerisce di diluire il succo di limone con acqua, cosa che io invece non ho fatto perché i miei limoni erano piuttosto blandi come sapore. Avete visto che di lecitina se ne utilizza una piccolissima quantità. Questo accade in generale per i vari additivi (la cui origine è, per chi ci tiene alla distinzione, quasi sempre naturale) utilizzati da molti Chef nella grande ristorazione. Ad ogni additivo è associata una quantità chiamata DGA: Dose Giornaliera Ammissibile. Rappresenta i milligrammi di quella sostanza per kg di peso corporeo che una persona può assumere giornalmente, per tutta la vita, senza che si manifestino effetti negativi. Alcuni interpretano, erroneamente, questi valori di soglia come dei \"limiti di pericolo\" oltre i quali si manifestano effetti tossici. In realtà non è così: sono invece soglie \"di sicurezza\" mentre le dosi che possono eventualmente essere dannose sono a volte 100 o 1000 volte superiori. Alcuni additivi, come è il caso della lecitina, non hanno una DGA perché sono ritenute innocue e nelle varie tabelle, come quelle che potete leggere nel Codex Alimentarius della FAO, si mette la sigla GMP: Good Manifacturing Practice che in pratica significa \"nella tua preparazione alimentare metticene il minimo che ti serve\". Come fanno appunto gli Chef come Adrià o Bottura. Altri additivi sono più problematici e vanno usati con cautela, ma non sono quelli utilizzati dagli Chef. Si tratta ad esempio di conservanti come i nitriti o i solfiti. Perché vengono utilizzati? Perché in molti alimenti è difficile farne a meno. Ad esempio i nitriti si usano in molti (non tutti) salumi per proteggere dal botulino (oltre che per dare una colorazione rossastra al salume). L'anidride solforosa si usa nel vino per controllare i processi microbiologici èd è difficile farne a meno. In altri casi, come nella frutta secca, alcuni processi produttivi permettono di non utilizzare l'anidride solforosa e le aziende produttrici si stanno adeguando. Insomma, parlare genericamente di additivi (e per favore lasciamo definitivamente perdere l'aggettivo chimici)  non ha molto senso se non si specifica quali e in che dosi. Chef e pasticcioni casalinghi come me  usano innocui gelificanti, addensanti ed emulsionanti. Insomma, riguardo alle ultime polemiche: molto rumore per nulla. Dario Bressanini" },
    { "title": "Anche tu molecolare", "text": "Qualche giorno fa abbiamo parlato di arie alla lecitina.Sempre con l'idea di divulgare maggiormente che cos'è la \"cucina scientifica\" (troppo spesso impropriamente chiamata \"cucina molecolare\") ho pensato di lanciare una piccola sfida ai lettori. Provate ad immaginare un utilizzo gastronomico per un'aria alla lecitina e mettetelo in pratica. Descrivetelo sul vostro Blog (come ha fatto il nostro Chef Xesco), su un forum di cucina oppure semplicemente segnalatelo qui nei commenti corredandolo di link alle foto (i suggerimenti solo teorici non valgono   ). Cosa si vince? Nulla   però dopo l'estate farò un post mettendo foto e link a Blog e forum per mostrare i vari esperimenti dei lettori. Il mio compitino lo svolgo qui: visto che l'aria di limone che vi avevo presentato l'altra volta non ha riscosso grandi consensi   questa volta ho preparato una cosa più \"rassicurante\": una schiuma di caffè, con l'intento di replicare l'espresso bevuto a Roma al caffè Sant'Eustachio di cui vi ho parlato tempo addietro. L'intento è di preparare una schiuma di caffè abbastanza densa da utilizzare, banalmente, aggiungendola ad una tazzina di caffè ma anche per dessert, creme o altre preparazioni. L'ho aggiunga al caffè espresso ma si può usare per un cappuccino al negativo con schiuma di caffè o anche per guarnire dolci al cucchiaio ad esempio. Si può persino surgelare e usare solida.  A voi la palla Dario Bressanini" },
    { "title": "Gelato OGM. Ma quando mai! Anche il formaggio allora...", "text": "Negli ultimi giorni è \"scoppiato\" il caso del \"gelato OGM\". Ma la vogliamo smettere di usare l'acronimo OGM come se fosse un aggettivo peggiorativo? L'acronimo significa Organismo Geneticamente Modificato. È un sostantivo, e il gelato non è certo un organismo vivente. Non è una fissazione linguistica la mia. Usare un linguaggio scientificamente corretto (e privo di connotazioni emotive) è fondamentale quando si vuole discutere seriamente di questi argomenti. Se invece la si vuol buttare in caciara e parlare alla pancia del lettore e non alla testa, vabbè, allora parliamo pure del \"gelato OGM al merluzzo\"... Chiarito che quel gelato non è un OGM, ci possiamo chiedere più correttamente \"ci sono dei legami con gli OGM\"? La risposta è sì. Gli stessi che ci sono da tempo per la birra, la farina, il formaggio, il pane, i detersivi, gli alimenti per neonati e altro ancora. Come? Abbiate pazienza e lo scoprirete Il caso vuole che abbia appena terminato di scrivere un libro sugli OGM dal titolo \"OGM tra leggende e realtà\", che troverete a ottobre in libreria per i tipi di Zanichelli e uno dei capitoli è proprio dedicato ai moltissimi OGM che utilizziamo tutti i giorni direttamente o indirettamente, ma sempre inconsapevolmente. Sto parlando di enzimi e proteine varie che svolgono particolari funzioni. Vi offro quindi (gratis   ) un estratto del libro in anteprima, visto che cade a fagiolo per il \"gelato OGM\". Verso la metà degli anni Settanta gli scienziati hanno cominciato a intravvedere le possibili applicazioni di una «rivoluzione biotecnologica» iniziata nel 1953 con l'identificazione della struttura a doppia elica del DNA da parte di James Watson e Francis Crick, e proseguita dieci anni dopo con la decifrazione del codice genetico a opera di Marshall Nirenberg e Har Godind Khorana. Ora che avevano acquisito le basi del «linguaggio» della vita, gli scienziati immaginavano di poter «istruire» semplici organismi, per esempio i batteri, a fare cose per cui non erano stati programmati dall'evoluzione naturale. Il 1976 è l'anno della fondazione negli USA della Genentech, un'azienda privata che si prefiggeva di modificare il DNA di un batterio per insegnargli a produrre insulina umana e somatostatina (un ormone che regola il sistema endocrino). L'idea di base era semplice: anche il batterio più elementare per vivere deve produrre certe proteine indispensabili per il suo metabolismo; e per produrle il microrganismo utilizza le informazioni registrate nel proprio DNA. Con le tecniche del DNA ricombinante si può introdurre nel batterio un gene per insegnargli a costruire una proteina che normalmente non sarebbe in grado di produrre: per esempio l'insulina umana. A tutti gli effetti il batterio geneticamente modificato è poi sfruttato come una microscopica fabbrica: fornendogli il materiale di base, gli aminoacidi, il batterio come un piccolo robot userà le istruzioni della sequenza di DNA per assemblare la proteina di cui abbiamo bisogno. Per certi versi questo processo è simile a ciò che avviene durante la fermentazione del mosto d'uva o della birra, allorché sfruttiamo microrganismi che producono nuove sostanze a partire dagli zuccheri presenti nelle sostanze vegetali di partenza. Nel 1978 gli scienziati della Genentech riuscirono a istruire il batterio Escherichia coli a produrre insulina umana, inserendo nel suo DNA il gene che codifica quella proteina. Oggi grazie all'insulina da batteri GM i malati di diabete non devono più ricorrere all'insulina suina o bovina, riducendo così anche i rischi di reazioni collaterali poichè quelle insuline animali non sono identiche a quella umana e possono causare gravi reazioni allergiche. Ora tramite gli OGM si producono decine di farmaci oltre all'insulina: dall'ormone umano della crescita alla somatostatina, dai vaccini contro l'epatite alla vitamina B2. E nessuno si lamenta di questi farmaci prodotti dagli OGM. Formaggio con caglio transgenico Aperta la strada l'industria biotecnologica ha prodotto centinaia di enzimi (proteine) transgenici utilizzati in moltissimi campi. Anche in quello alimentare. Il più famoso di questi enzimi è sicuramente la chimosina. Fatta eccezione per i formaggi a pasta fresca il formaggio è ottenuto da sempre utilizzando caglio animale. Il caglio è un prodotto enzimatico grezzo ottenuto dall'abomaso o quarto stomaco dei ruminanti lattanti (per lo più vitelli, ma anche agnelli e capretti); contiene varie sostanze e in particolare un enzima, la chimosina o rennina, che induce la coagulazione del latte e lo trasforma in  formaggi. Dopo il successo dell'insulina GM, gli scienziati sono riusciti a creare microrganismi ricombinanti capaci di sintetizzare la chimosina. Il DNA che codifica la produzione di questo enzima è stato inserito in un lievito (Kluyveromyces lactis), in un batterio (Escherichia coli) e in una muffa (Aspergillus niger var. awamori). Così grazie alle biotecnologie si è iniziato a produrre la chimosina in laboratorio, invece di doverla estrarre dallo stomaco di un vitellino. Perché mai direte voi? Oltre a considerazioni di tipo etico e religioso (ad esempio per vegetariani, ebrei e musulmani) c'è una semplice questione di numeri: la FAO ha stimato per il 2004 una produzione mondiale di formaggio pari a 18 milioni di tonnellate. Semplicemente non c'è abbastanza chimosina animale disponibile per soddisfare le richieste per tutto il formaggio che si produce. D'altra parte la chimosina sintetica non solo è identica a quella contenuta nel caglio ma è persino più pura. Non vi sono dunque motivazioni sanitarie o di sicurezza che ne impediscano l'uso. Anzi. Si stima che in paesi come gli USA più del 60% del formaggio sia prodotto con quello che viene chiamato \"caglio sintetico\", cioè prodotto da OGM. Anche in Italia, se si escludono i formaggi DOP, è autorizzato e utilizzato su scala industriale, ma è permesso anche in alcuni prodotti tipici dove il disciplinare di produzione non impone il caglio animale. Altri enzimi da simpatici microorganismi Nel 1988 l'azienda danese Novozymes ha prodotto il primo enzima transgenico da utilizzare nell'industria dei detergenti come «mangia-grasso». Da allora si sono prodotti molti altri enzimi da OGM, che oggi sono un normale ingrediente dei detersivi che compriamo al supermercato. Un'altra azienda specializzata nella produzione di enzimi (anche da OGM) è la Genencor, famosa per aver isolato un enzima che riproduce nel tessuto jeans l'effetto stone-washed, consentendo così di eliminare la fase di lavaggio dei jeans insieme alle pietre vulcaniche. La Sigma-Aldrich Fine Chemicals insieme alla ProdiGene fabbrica e distribuisce il TrypZean, ossia l'enzima tripsina prodotto utilizzando la tecnica del DNA ricombinante. La tripsina nel corpo umano è prodotta dal pancreas e appartiene alla famiglia delle proteasi, che contribuisce alla digestione spezzando le proteine degli alimenti in singoli aminoacidi che il nostro organismo poi ricicla. Questo prodotto da OGM è utilizzato in molte applicazioni nell'industria alimentare, in particolare nella preparazione del latte artificiale: la tripsina «pre-digerisce» le proteine del latte, riducendo così il rischio di reazioni allergiche nei neonati. In Europa sono in commercio almeno trenta prodotti costituiti da proteasi, e dieci di questi sono prodotti da organismi transgenici ottenuti con batteri, muffe o lieviti. Questi enzimi trovano ampio utilizzo nella produzione della birra (tranne che in Germania, dove la «legge della purezza della birra» proibisce l'uso di qualsiasi enzima, transgenico o meno) così come le amilasi transgeniche, enzimi che aiutano la degradazione degli amidi. Sono stati anche sviluppati lieviti transgenici per la panificazione, ma per ora li si è usati soltanto in produzioni sperimentali. Le proteasi GM tornano utili in molti altri campi: come miglioratori della farina, nella produzione di estratti di carne, nei detergenti, nel trattamento del cuoio e della seta, nella preparazione del cibo per cani e gatti. E non si producono solo enzimi dagli OGM. Ad esempio l'acido citrico industrialmente è prodotto anche da fermentazione da OGM (non penserete che sia economico estrarlo dal limone, eh   ? ) Si potrebbe continuare ancora a lungo, ma probabilmente ce n'è già a sufficienza per convincervi che gli OGM sono ormai ampiamente utilizzati nell'industria alimentare, anche in Europa. Negli Stati Uniti e in Moldova è stato persino già approvato e utilizzato un lievito geneticamente modificato per produrre vino (l'ML01 prodotto dall'azienda canadese Lallemand, per la fermentazione malolattica). Magari prima o poi approfondisco il tema, per gli amanti del  \"vino vero\" E le etichette? Forse vi starete chiedendo come mai non avete notato che un formaggio era «prodotto utilizzando caglio transgenico», o che una birra era «prodotta con enzimi transgenici» o che il pane è fatto con «farine addizionate con enzimi transgenici» e così via. Beh, il fatto è che la legislazione europea non obbliga a riportare queste indicazioni sulle etichette per cui non è dato sapere chi li usa e chi no. Con il clima attuale di diffidenza verso gli OGM - in parte favorito dallo stesso atteggiamento di alcune istituzioni europee - chissà che cosa accadrebbe se un'indicazione del genere diventasse obbligatoria sui formaggi, sulla birra, il pane e sugli altri prodotti di uso quotidiano che abbiamo citato, molto importanti per l'industria alimentare europea. Il clima attuale di ostilità pregiudiziale verso gli OGM ha creato nel consumatore un'atmosfera generalizzata di sfiducia. Perciò anche là dove questi organismi sono usati ormai con beneficio da decenni - come nel caso della produzione di enzimi - e senza nessun problema di sicurezza si evita di parlarne troppo perché si teme che il cittadino non sia in grado di distinguere caso per caso. Invece se ne deve parlare e non trattare il cittadino come un bambino un po' tonto. Gli OGM dovrebbero essere valutati alla stregua dei funghi che, come tutti sanno, hanno proprietà diverse tra loro e non si possono giudicare a priori come categoria. Un fungiatt che non sappia distinguere l'Amanita cæsarea, prelibatezza culinaria ricercata da secoli, dalla mortale Amanita phalloides avrebbe vita dura. Anzi, avrebbe una vita molto corta. Chi tratta gli OGM come se fossero una categoria unica, da demonizzare in toto, senza distinguere al loro interno, non fa un favore alla buona informazione né tanto meno al consumatore. Io, per inciso, sono favorevolissimo all'indicazione in etichetta di un qualsiasi legame, anche remoto, con gli OGM, così finalmente verrebbe alla luce l'ipocrisia europea che vuole bloccare i prodotti altrui, proteggere i propri e le proprie aziende di pesticidi (sono infatti europee le prime tre grandi multinazionali di agrofarmaci mondiali, ma sto divagando). Ma sono sicuro che non vedremo mai l'etichetta \"Parmigiano Reggiano da vacche nutrite con soia geneticamente modificata\" o \"Birra prodotta con enzimi transgenici\". Veniamo al gelato Ora finalmente possiamo inquadrare il \"gelato OGM\" nel giusto contesto. Il lancio di agenzia dice \"(ASCA) - Roma, 17 giu - Gelati dietetici che non si sciolgono. Questa la promessa della multinazionale Unilever che gia' da quest'anno potrebbe immettere sul mercato sorbetti transgenici con il 50% in meno di grassi e minori costi di produzione. Il tutto grazie a una proteina sintetica - la ISP, Ice Structuring Protein - isolata originariamente da un pesce artico e riprodotta in laboratorio attraverso la fermentazione di un lievito geneticamente modificato. La proteina ha appena ottenuto il via libera dalla Commissione Europea e potra' essere utilizzata nella preparazione di gelati nei 27 paesi dell'Unione gia' nel 2009. Il via libera dell'Esecutivo si basa sul parere positivo espresso nel luglio dello scorso anno dall'Efsa (Autorita' europea per la sicurezza alimentare) che ha escluso il rischio di allergenicita' in seguito all'ingestione dei prodotti contenenti ISP.\" L'idea è di utilizzare una proteina per mantenere morbido il gelato anche utilizzando meno grassi, con ovvio vantaggio economico per Unilever e minori grassi per i consumatori che ci tengono. Non c'è nulla di strano, se vi ricordate io avevo usato della banale gelatina (una proteina) per fare la granita. L'approccio di Unilever va molto oltre. Ci spiega l'EFSA Le proteine tipo ISP sono ampiamente distribuiti in natura, ad esempio nei pesci d'acqua fredda, negli ortaggi, nei cereali, nei licheni e nei batteri. Le proteine del tipo ISP si legano al ghiaccio e aiutano gli organismi a far fronte agli ambienti molto freddi, sia riducendo la temperatura alla quale si formano cristalli di ghiaccio, sia modificando le dimensioni e la forma dei cristalli di ghiaccio in modo che il ghiaccio sia meno dannoso per tessuti. Il richiedente intende approfittare di queste proprietà tramite l'aggiunta della proteina ISP al ghiaccio commestibili ad un livello non superiore allo 0,01% in peso Il gelato NON è transgenico, smettiamola di usare termini a vanvera. Una proteina è una proteina è una proteina! Indipendentemente dall'origine. Se la estraggo dal pesce, dalla carota o la faccio sintetizzare da un OGM è sempre la stessa proteina. E ovviamente non basta dirlo: vengono effettuati dei test. Esattamente come accade per l'insulina, per la chimosina del formaggio, per le amilasi della birra e del pane, per le proteasi delle pappe per bambini e così via. Continua l'agenzia ''Ma i ricercatori indipendenti dell'Indipendent Science Panel (ISP) gia' nel 2006 avevano dimostrato che la proteina della Unilever non e' sostanzialmente equivalente a quella prodotta dal pesce artico - commenta Nicoletta De Cillis, Fondazione Diritti Genetici - e che anzi costituisce un allergene, proprio per la sua derivazione da lieviti transgenici''. Ora, una buona volta lo devo proprio dire: NON esistono gli scienziati \"indipendenti\", spesso sbandierati nei comunicati di associazioni ambientaliste. Esistono gli scienziati, quelli veri che pubblicano sulle riviste scientifiche, e quelli finti che scrivono documenti, li mettono sul web, li chiamano pomposamente \"rapporti\" o \"ricerche\" ma che non valgono una beneamata mazza (scusate il francesismo ma quando ce vo' ce vo') dal punto di vista scientifico. Questi loro \"rapporti\" sono troppo spesso scientificamente scadenti, lacunosi, inadeguati, di parte e privi di documentazione scientifica, per cui non raggiungono i requisiti minimi di decenza per essere pubblicati sulle riviste scientifiche (dove pure qualche schifezza sempre più spesso passa). Che provino a farsi pubblicare uno di questi rapporti su una rivista scientifica vera e poi ne riparliamo. Quegli scienziati \"indipendenti\" quindi non hanno dimostrato proprio nulla. Sarebbe ora di capire come funziona la ricerca scientifica e che si smettesse di fungere da  megafono con i copia e incolla dai comunicati stampa di Coldiretti, dalla Fondazione Diritti Genetici o altri. I giornalisti si mettano a cercare in proprio le fonti per informare i lettori di come stanno le cose. Riportare I FATTI insomma. Per parlare alla testa, non alla pancia. Niente di più, niente di meno. Questa è l'autorizzazione finale per l'uso della proteina da parte della Commissione Europea. http://eur-lex.europa.eu/LexUriServ/LexUriServ.do?uri=OJ:L:2009:105:0014:0015:IT:PDF Questo il riassunto dell'agenzia Britannica sul Novel food insieme ai dossier dell'Unilever e al parere iniziale http://www.food.gov.uk/multimedia/pdfs/ispfactsheet L\"EFSA ha dato la sua valutazione finale, positiva, all'uso di questa proteina. Una delle moltissime che ormai si usano nell'industria come abbiamo visto, quindi dov'è lo scandalo? Questo il riassunto del parere dell'EFSA (e qui il parere tecnico) http://www.efsa.europa.eu/EFSA/efsa_locale-1178620753820_1211902041128.htm La questione dell'allergia non riguarda la proteina bensì il fatto che nella produzione venga utilizzato il normale lievito (con cui si producono anche pane e vino) a cui alcune persone sono allergiche. Seguendo la logica dei famosi \"scienziati indipendenti\" dovremmo a priori anche vietare pane e vino. Anche per questo motivo la proteina, prima di venire utilizzata, deve essere purificata dai residui di lievito. Il rischio di allergie quindi va discusso nel giusto contesto. Vi riporto il parere dell'EFSA sulle allergie La ISP tipo III HPLC 12 non rientra tra gli allergeni più importanti provenienti dal pesce e gli studi bioinformatici non hanno evidenziato somiglianze con allergeni noti. Inoltre la proteina è stata degradata dalla pepsina con un'emivita misurata di 4 minuti (a pH=1,5). Nei paesi in cui la ISP è autorizzata non sono state segnalate reazioni avverse. Negli studi condotti sull'uomo il preparato di ISP non ha provocato reazione al test cutaneo (prick test) nei soggetti allergici al pesce né si è legato alle IgE di questi soggetti. Sulla base di tali risultanze il rischio di una reazione allergica nei soggetti allergici al pesce o nella popolazione in generale è estremamente improbabile. Dal 2003 al 2007 oltre 470 milioni di prodotti a base di ghiaccio commestibile contenenti ISP sono stati venduti negli Stati Uniti e 47 000 litri di gelato contenente ISP sono stati venduti in Australia/Nuova Zelanda. Non sono stati segnalati problemi per la sicurezza. Per quanto riguarda la possibilità di reazioni allergiche nocive nei confronti degli allergeni dei lieviti, il gruppo di esperti scientifici ritiene che siano improbabili reazioni di questo tipo causate dall'ingestione di prodotti contenenti ISP. Il gruppo di esperti scientifici conclude che l'uso del preparato di ISP tipo III HPLC 12 ad un livello massimo equivalente allo 0,01% di ISP tipo III HPLC 12 nei prodotti a base di ghiaccio commestibile è sicuro, a condizione che siano rispettate le specifiche e le prassi di produzione descritte dal richiedente. Sinceramente, se fossi Coldiretti, parlando di gelati mi preoccuperei di più dei grassi idrogenati, dei  coloranti o dei mai meglio specificati \"aromi\" più che per una innocua proteina. Se volete ulteriori dettagli, dovrete aspettare di leggere il libro ad ottobre In attesa di qualche lancio di agenzia sul \"formaggio OGM\" che tutti noi mangiamo da anni, vi saluto. Dario Bressanini Bibliografia The history of insulin Human insulin from recombinant DNA technology  Science Vol 219, Issue 4585, 632-637 Enzymes at Work - Novozymes GMO-compass - GM microorganisms taking the place of chemical factories Study of the enzymes used in foodstuffs and collation of data on their safety, December 2000. European Commision \"From food to Fork\" list of commercial microbial enzymes used in food (2000) fonte AMFEP References of safety evaluations of enzyme preparations by international expert bodies (FAO/WHO) Guidelines, Specifications, Regulations (FAO/WHO) Guidelines, Specifications, Regulations (Germany) Food-processing enzymes from recombinant microorganisms—a review" },
    { "title": "Un esperimento con liquidi ed emulsioni", "text": "Qualche tempo fa mio figlio Gabriele è tornato da scuola tutto entusiasta per un esperimento che il suo prof. di scienze (frequenta la prima media) ha fatto fare alla classe. Lo abbiamo rifatto a casa insieme, con una aggiunta suggerita da me. Ora ve lo mostro. Abbiamo bisogno di acqua, olio e alcool denaturato. Scopo dell'esperimento è mostrare visivamente la diversa densità dei liquidi e la non miscibilità di acqua e olio, a meno di aggiungere un emulsionante.  Mettiamo un poco di alcool etilico nel bicchiere. Versiamo poi dell'olio. Questo non ha la minima voglia di miscelarsi all'etanolo, per via della sua struttura chimica e poiché l'olio è più denso dell'etanolo finisce sul fondo del bicchiere.  Ora aiutandoci con un cucchiaino versiamo a poco a poco dell'acqua, facendola scivolare lungo la parete del bicchiere in modo tale da non disturbare troppo l'etanolo. L'acqua si mescola benissimo con l'alcool ma essendo più densa sia dell'etanolo che dell'olio finisce sul fondo, portandosi con sé un poco di alcool. Se siamo stati accorti dovremmo riuscire a distinguere l'etanolo dalla miscela acqua ed etanolo sul fondo.  Che fa l'olio? Avendo una densità intermedia cercherà di stare sopra l'acqua ma sotto l'alcool. Se di olio ne avrete messo poco cercherà di formare una bolla. Facendo molta attenzione all'acqua che aggiungete dovreste riuscire ad ottenere una bolla d'olio fluttuante nel liquido  Bella vero? Se agitiamo un po' la bolla, questa si divide in tante bolle più piccole, ma non vuole ovviamente saperne di mescolarsi ad acqua e alcool.  In quei giorni stavo giocando con la lecitina, l'emulsionante utilizzato nelle arie di cui abbiamo già parlato. Mi è venuto naturale quindi proporre a mio figlio un seguito dell'esperimento. Prendiamo pochissima lecitina e la stemperiamo con un poco di acqua.  L'aggiungiamo al bicchiere, agitiamo, ed ecco che le bolle sono scomparse e al suo posto c'è una soluzione uniforme.  Le molecole di lecitina sono fatte in modo tale che ad una estremità si legano all'acqua o all'alcool, mentre l'altra estremità è affine ai grassi. In questo modo riesce a mescolare due liquidi immiscibili in condizioni normali. Se ripetiamo l'esperimento in un cilindro graduato e aggiungendo i liquidi dal più denso (acqua) al meno denso (alcool) otteniamo un bell'effetto cromatico invece della bolla precedente   . La lecitina e una vigorosa agitazione producono poi una miscela uniforme.  Niente di culinario per questa volta. Mi serviva questa introduzione per poter parlare, in futuro, della vinaigrette e del salmoriglio. Volevo però approfittare dell'occasione per ringraziare tutti i Prof. di scienze delle scuole medie (inferiori e superiori) che si ingegnano per rendere interessanti le ore di lezione nonostante abbiano normalmente (troppe) poche ore a disposizione, per evitare che gli studenti di oggi la pensino come Joe Falchetto   Dario Bressanini p.s. perché, insomma, per me era il latino ad essere una palla" },
    { "title": "Quattro chiacchiere su alimentazione e chimica", "text": "Facciamo quattro chiacchiere su alimentazione e chimica. Sto preparando i bagagli. Fra qualche giorno partirò per qualche settimana di vacanza all'estero per cui non ho avuto tempo di preparare un nuovo articolo. Gli articoli che sono già apparsi sulla rivista Le Scienze in questi mesi (sul triticale il mese scorso e su vaniglia e vanillina questo mese) li vedrete sul Blog più avanti, inseriti nella serie \"che cos'è naturale\". Vi propongo invece quattro chiacchiere in libertà che ho scambiato con Elvio Gorelli del portale Chefdicucinamagazine che e' venuto a trovarmi in ufficio per parlare un po' di chimica, alimentazione, additivi e altro. Sperando di non sembrarvi troppo megalomane    ecco il primo video, su youtube  Qui potete trovare le altre parti direttamente sul sito di Chefdicucinamagazine Parte2,  parte3,  parte4,  parte5,  parte6. Dario Bressanini" },
    { "title": "Calorie vuote?", "text": "Negli ultimi anni lo zucchero è entrato nel mirino di medici e nutrizionisti, visto che il suo abuso pare essere correlato a vari problemi di salute. Sembriamo molto diversi dall'Homo sapiens sapiens cacciatore-raccoglitore di 50.000 anni fa, abbiamo costruito astronavi per andare nello spazio, abbiamo cominciato a decifrare i segreti del DNA, ma i nostri geni sono ancora sostanzialmente quelli del nostro progenitore preistorico. Nel suo pasto, quando era fortunato e riusciva a mangiare, non aveva a disposizione tutta la quantità di zuccheri, come saccarosio, glucosio e fruttosio, che invece noi abbiamo a disposizione. E' legittimo quindi chiedersi se l'uso, o l'abuso, di zuccheri possa avere conseguenze negative sulla salute. Vari studi hanno cercato di capire la relazione tra il consumo di zuccheri e obesità, ad esempio, o correlarlo all'insorgenza della carie dentale. Anche se le ricerche sono ancora in atto e non è ancora stata detta l'ultima parola, l'Organizzazione Mondiale della Sanità raccomanda, cautelativamente, che gli zuccheri \"liberi\" (escludendo quindi i carboidrati complessi come ad esempio l'amido di pasta e riso) non rappresentino più del 10 per cento dell'assunzione giornaliera di energia totale. Negli anni '80 alcuni libri (dai toni un po' scandalistici e un po' catastrofici che personalmente apprezzo molto poco) hanno messo sotto accusa lo zucchero (ad esempio J. Yudkin Pure, White and Deadly), il comune saccarosio. Una delle accuse era quella di fornire delle \"calorie vuote\", sbilanciando la dieta e portando i consumatori a ridurre l'assunzione di micronutrienti essenziali per il buon funzionamento del nostro corpo, come vitamine e sali minerali. Il termine \"calorie vuote\" non ha molto senso dal punto di vista scientifico e infatti non è molto utilizzato nelle pubblicazioni, ma è in qualche modo entrato nell'uso sulla stampa non specializzata. Le calorie misurano l'energia che viene resa disponibile quando il nostro corpo metabolizza una determinata sostanza. Un grammo di zucchero, qualsiasi tipo di zucchero, fornisce 4 kcal (kilocalorie, una volta indicate con Cal, con la maiuscola) mentre un grammo di grassi, di qualsiasi tipo, fornisce 9 kcal. Il termine \"calorie vuote\" si riferisce al fatto che lo zucchero (sia esso saccarosio, glucosio, fruttosio o altro) essendo una sostanza pura, non è associato a vitamine, minerali o altre sostanze importanti per l'organismo, come invece può esserlo un frutto o un cereale integrale. Il consumo di zucchero pro capite è aumentato enormemente negli ultimi decenni. Dopotutto, a chi non piace il dolce? Adulti e bambini consumano sempre più dolci e bevande gassate dolcificate. Ma lo zucchero viene aggiunto anche ai cereali per la colazione, ai succhi di frutta e a tanti altri alimenti. Un dubbio legittimo che i ricercatori hanno cercato di chiarire era se in qualche modo diete a maggiore consumo di zuccheri (escludendo quelli naturalmente presenti nel latte) fossero associate ad un minor contenuto di micronutrienti, come vitamine e minerali essenziali quali il ferro o il calcio. I ricercatori usano la frase \"displace from diet\", \"spostare dalla dieta\", per indicare l'ipotesi che chi consuma tanti zuccheri impoverisca la sua dieta di altre sostanze nutrienti. Detto più terra terra, mangiando e bevendo più \"schifezze\" (troppe bevande dolcificate ad esempio) forse (forse) si mangiano e bevono meno alimenti più completi dal punto di vista nutrizionale. Già negli anni '90 sono apparsi i primi studi per cercare di gettare luce sulla questione. Un primo studio (Empty calories? Nutrient intake in relation to sugar intake in English adolescents, Journal of Human Nutrition and Dietetics Volume 4 Issue 2, Pages 101 - 111 (1991) ) pur con varie incertezze, portava un qualche supporto all'ipotesi delle \"calorie vuote\". Tuttavia lo studio metteva in luce come vi potessero essere delle ambiguità nel modo in cui si misuravano gli zuccheri ingeriti e i micronutrienti, e le conclusioni potevano dipendere dal metodo scelto. Questo è perfettamente comune nella ricerca scientifica: spesso servono molti studi successivi, che a volte sembrano contradditori fra di loro, per riuscire a trarre una conclusione abbastanza definitiva. Studi di questo tipo si sono succeduti negli anni. Generalmente si segue un gruppo di persone per un certo periodo, chiedendo loro di compilare un accurato diario alimentare in cui si deve elencare minuziosamente ogni cibo ingerito. Dal diario vengono poi calcolate, con delle stime statistiche, l'ingestione di zuccheri, proteine, vitamine e così via. Gli studi sono spesso contrastanti anche perché,  le persone mentono, come dice il Dr. House   , e mentono spudoratamente quando si parla di cibo, per cui sono necessarie delle correzioni statistiche a posteriori. A volte si è trovato che vi era una relazione inversa tra ingestione di zuccheri e alcuni micronutrienti: gli uomini che avevano una dieta ricca di zucchero assumevano meno vitamina E. Questo però per le donne non valeva. In altri casi invece non si è osservata nessuna relazione. Uno studio del 1997 (Do diets high in sugars compromise micronutrient intakes? Journal of Human Nutrition and Dietetics Volume 10 Issue 2, Pages 125 - 133 (1997) ) trova addirittura che l'assunzione ottimale di micronutrienti si ottiene con un consumo \"medio\" di zuccheri, al contrario di quanto sostenuto dall'ipotesi delle \"calorie vuote\". Altri studi trovano addirittura una relazione positiva tra zuccheri e, ad esempio, vitamina C oppure con il Calcio. In realtà la cosa, se ci pensate, è spiegabilissima: moltissimi succhi di arancia, o di frutta in generale, vengono zuccherati, e quindi consumando tanto succo di arancia aumentiamo sia l'assunzione di zuccheri che di vitamina C. Discorso analogo per il calcio: molti bambini fanno colazione con cereali (zuccherati) e latte, quindi si trova una relazione positiva anche in questo caso. Questo effetto ovviamente non si presentava se il particolare gruppo di persone studiato erano dei grandi bevitori di bevande dolcificate gassate invece che di succhi di frutta. L'articolo saggiamente conclude (ricordate che è il periodo in cui i carboidrati negli USA sono stati messi sotto accusa) \"Diete proporzionalmente povere di zuccheri tendono ad essere ricche in grassi, e quindi ci potrebbe essere un effetto non desiderato nell'auspicare diete povere di zuccheri. Per ridurre le malattie cardiovascolari e l'obesità si dovrebbe invece dare più enfasi all'aumento dell'attività fisica\" Insomma, la teoria delle \"calorie vuote\" pareva mostrare la corda, anche per il semplice fatto che nessuno si mangia lo zucchero da solo. Se ci pensate lo stesso ragionamento potremmo farlo, ad esempio, per l'olio. Anche in quel caso sono \"calorie vuote\", ma chi si beve l'olio da solo? Gli studi si sono susseguiti fino ai giorni nostri, con conclusioni spesso contradditorie. Questo, purtroppo, è all'ordine del giorno quando si studiano fenomeni complessi in cui non si riesce a tenere sotto controllo tutti i fattori, e la nutrizione è un campo terribilmente complicato. Magari un certo studio non ha tenuto conto di qualche variabile, oppure il gruppo di persone che ha tenuto sotto controllo non era ben bilanciato, o chissà che altro. Non c'è nessun bisogno di immaginare chissà quale mala fede nei ricercatori. La malafede, o quantomeno una scarsa dimestichezza di come funziona la scienza, invece c'è quando si vuole a tutti i costi raccontare solo una faccia della medaglia invece che entrambe, e si sceglie di \"sparare\" sui giornali solo i risultati di un articolo scientifico e non di altri. Avete presente quando leggete quei titoli? \"Scoperto che X è cancerogeno\", \"Mangiate Y che vivrete cento anni\", \"mangiando OGM generati topi deformi\" e via dicendo. A volte si sceglie deliberatamente di citare solo quegli articoli che vanno in una sola direzione, per portare acqua al proprio mulino. In inglese si usa la frase \"cherry picking\" , \"raccogliere le ciliege\", per indicare il processo in cui uno sceglie solamente i frutti rossi più buoni, quelli non danneggiati dagli insetti o dagli uccelli. Se avete letto qualche libro che si scaglia contro una particolare sostanza o un particolare alimento (glutammato, zucchero, aspartame, latte) o che al contrario esalta le virtù di qualcosa in modo smodato (vitamina C, bicarbonato, vino, latte crudo), se gli argomenti cercano di fare breccia nella vostra parte emotiva e non nella vostra parte razionale, se parlano al vostro cuore invece che al cervello, beh, c'è il rischio che vi stiano turlupinando   con del \"cherry picking\" Ma torniamo alle nostre calorie vuote. Sulle riviste scientifiche non si pubblicano solamente i risultati di esperimenti originali. Esiste anche una categoria speciale di articoli, chiamati \"review\" (o rassegne) in qui gli autori si preoccupano di fare il punto della situazione su un determinato argomento, andandosi a leggere pazientemente decine, a volte centinaia di articoli originali per tracciare un quadro d'insieme. In questo modo l'eventuale studio \"sballato\" viene controbilanciato da altri studi magari fatti meglio o che mettono in luce aspetti diversi del fenomeno prima non considerati. Una categoria particolare di review, sono le cosiddette Systematic Review, che hanno la caratteristica di prendere in considerazione tutti gli articoli pubblicati su un certo argomento. Sono, diciamo, il riassunto più \"onesto\" che si può fare sulle conoscenze in un determinato campo. Un editoriale del British Journal of Nutrition dal titolo \"il bisogno di rassegne sistematiche sulla nutrizione e la dietetica\" lamenta la situazione \"Può essere sconcertante scoprire che, al fine di trovare delle prove che una certa pratica sia efficace, si debba scartabellare tra decine, centinaia o migliaia di rapporti di studi primari, e alla fine del processo scoprire che si sono trovati risultati contradditori\" \"le rassegne sistematiche sono una migliore fonte di evidenze sperimentali perché cercano di ridurre le preferenze, conscie o inconscie, di solito in favore di metodi nuovi. E' ben documentato come ricercatori e medici ricordano, e citano, studi dove si è visto un qualche effetto (cioè, che \"ha funzionato\") ma studi dove non si è visto un effetto (cioè, \"non ha funzionato\") sono più difficili da documentare\" Sull'ipotesi delle \"calorie vuote\" sono state pubblicate nel 2007 ben due rassegne sistematiche (Associations between dietary added sugar intake and micronutrient intake: a systematic review British Journal of Nutrition (2007), 97 : 832-841 e Dietary sugars intake and micronutrient adequacy: a systematic review of the evidence Nutrition Research Reviews (2007), 20 : 121-131 ) Entrambe, dall'analisi di tutti i lavori disponibili sull'argomento, concludono che l'ipotesi delle calorie vuote non è ben fondata e le variabili in gioco sono troppe perché abbia una validità generale. \"le evidenze disponibili non permettono conclusioni sicure su un livello ottimale di zuccheri aggiunti associata ad un livello adeguato di micronutrienti\" e \"Le conclusioni generali di questa rassegna sono che, dai dati disponibili, non vi è una indicazione chiara e consistente di un effetto di diluizione o concentrazione di micronutrienti associati all'assunzione di zuccheri aggiunti\" conclude però dicendo \"allo stesso modo, si deve notare che l'evidenza attuale non supporta nessun vantaggio, in termini di micronutrienti assunti, per i consumatori più elevati di zuccheri aggiunti\". Come dire, non diluiranno vitamine e sali minerali, ma se esageri con gli zuccheri non hai comunque un guadagno. Attenzione: il risultato delle ricerche non è quello di \"assolvere\" gli zuccheri, bensì il fatto che continuare a parlare di \"calorie vuote\" ha abbastanza poco senso. Gli zuccheri non \"spostano\" gli altri nutrienti dalla dieta quindi. Semmai il problema è che mangiamo troppo per il livello di esercizio fisico che facciamo e dovremmo quindi mangiare meno. Ma questo è spesso \"politicamente ed economicamente scorretto\" da dire. Stiamo allevando una generazione di bambini ciccioni[*], magari convinti che dare tutti i giorni delle merendine artigianali di kamut con zucchero di canna biologico possa essere meglio che usare quelle industriali perché \"più nutrienti\" e migliori dal punto di vista calorico. Dario Bressanini [*] Avrei potuto dire \"ponderalmente e volumetricamente svantaggiati\"   ma non mi piace il politicamente corretto P.S. nei prossimi giorni non sarò molto presente sul blog perche sarò al Festival della Chimica a Potenza anche in qualità di oratore Bibliografia Empty calories? Nutrient intake in relation to sugar intake in English adolescents, Journal of Human Nutrition and Dietetics Volume 4 Issue 2, Pages 101 - 111 (1991) Do diets high in sugars compromise micronutrient intakes? Journal of Human Nutrition and Dietetics Volume 10 Issue 2, Pages 125 - 133 (1997) The need for systematic reviews on nutrition and dietetics, British Journal of Nutrition (2007), 98 : 663-664 Associations between dietary added sugar intake and micronutrient intake: a systematic review British Journal of Nutrition (2007), 97 : 832-841 Dietary sugars intake and micronutrient adequacy: a systematic review of the evidence Nutrition Research Reviews (2007), 20 : 121-131" },
    { "title": "OGM, le ragioni di chi dice no", "text": "Cerco sempre di tenermi aggiornato, per quanto non sia un addetto ai lavori e il tempo a disposizione sia sempre scarso, sullo stato del dibattito sugli OGM. Negli ultimi mesi ho fatto due letture interessanti, che volevo segnalarvi e commentarne alcuni brani. Il primo documento che vi segnalo si chiama “OGM in Agricoltura: Le ragioni di chi dice no”. Lo potete scaricare dal sito “Liberi da OGM” o da quello di Slow Food. É un rapporto per molti versi sorprendente, e lo si capisce subito dall’apertura: Non so voi, ma io leggo questo paragrafo come “i vari documenti anti-ogm che si trovano in rete valgono come il due di picche quando briscola è fiori, sono  troppo ideologici e fuorvianti sul piano tecnico-scientifico. Abbiamo usato una strada 'alternativa' \"E qual è? L’approccio scientifico!! Incredibile   Una sconfessione in piena regola dell'approccio usato in precedenza. Infatti le lettura di questo rapporto colpisce, favorevolmente, per quello che non c’è. Sono spariti gli allarmi sui superinsetti, quelli sulle supererbacce, sui possibili problemi sanitari. Non ci sono allergie, non ci sono resistenze agli antibiotici, o allarmi sulla salute umana, niente mais messicano contaminato, niente topi deformi, niente topi sterili. Addirittura, sulle farfalle monarca (un vecchio cavallo di battaglia degli anti-ogm) si ammette finalmente quello che la comunità scientifica dice da anni e anni: Come mai all’improvviso tutta questa onestà intellettuale? Suppongo che uno dei motivi risieda nel fatto che il curatore del rapporto, come si legge nel documento, è un laureato in biotecnologie. Credo che nessun laureato in biotecnologie intellettualmente onesto possa ripetere oggi per l’ennesima volta tutta la sequenza di falsi luoghi comuni che spesso su questo blog abbiamo discusso (OGM sterili, fragola-pesce, topi deformi e così via) Addirittura si dice esplicitamente Anche in altri punti si ammette esplicitamente che si oppongono agli OGM non perché siano pericolosi, ma perché sono “l’emblema dell’agricoltura industriale” Messi da parte, e si spera per sempre, tutti gli “allarmi” che servivano essenzialmente a spaventare cittadini e consumatori cosa rimane? Le obiezioni di tipo economico, sociale ed etico sicuramente meritevoli di essere prese in considerazione. Su quelle si può, si spera, discutere serenamente, tenendo però presente che si vuole discutere della situazione Italiana, per cui tutti i discorsi sulla fame nel mondo (servono/non servono) sono semplicemente inutili. I paesi in via di sviluppo sicuramente sapranno meglio di noi che cosa conviene a loro. Uno degli scopi dichiarati degli OGM, sostiene il rapporto, è quello di “massimizzare la produzione di piante coltivabili” La critica che viene mossa è: La critica che faccio io invece è che si confonde spesso produzione e produttività. Quanto si produce in totale rispetto a quanto posso produrre \"per ettaro\". E poi, che dire allora della recente crisi alimentare? E del fatto che in Italia NON siamo autosufficienti dal punto di vista alimentare? Non mi risulta che si distruggano cereali, ad esempio, per sostenere il prezzo. Tra l’altro a mio parere si usa un artificio retorico, perché in Italia nessuno vuole introdurre il pomodoro ogm (ad esempio) per aumentare la produzione ma casomai per salvare alcune varietà. Queste osservazioni vengono giusto a fagiolo per introdurre la seconda lettura interessante che ho fatto in questi mesi: il “quaderno di Darwin” dedicato agli OGM. Lo potete trovare in edicola. Parlando i produttività sul quaderno di Darwin troviamo invece questo Insomma, pare invece che anche in Italia ci sia bisogno di aumentare la produttività. Un’altra obiezione tipica è quella del basso numero di OGM oggi in commercio. Dice il rapporto di Liberi da OGM La mia obiezione è che questo è un classico “non-argomento”. Sarebbe come minimizzare la produzione delle decine e decine di formaggi DOP italiani solo perché numericamente, e a livello di mercato, sono assolutamente insignificanti rispetto a Grana e Parmigiano. Che argomentazione è? Dovrebbe scoraggiare ad usare gli OGM esistenti? O a produrne di nuovi? Boh.... Lasciamo invece la parola al Prof. Sala che su Darwin ci dice Insomma, chi ha ragione? Sono solo quattro gli OGM esistenti o sono decine? Entrambi. É verissimo che gli OGM IN COMMERCIO sono ristretti a poche colture, tuttavia gli OGM studiati e sviluppati in laboratorio in tutto il mondo sono centinaia e centinaia. Pensati per gli scopi più diversi e molti sviluppati dalla ricerca pubblica. Purtroppo la maggioranza di questi non verranno mai  messi sul mercato e non riusciranno a risolvere i problemi per cui sono stati inventati. Come mai? Ci spiega ancora il Prof. Sala Aggiungo io che questi costi sono il risultato di una eccessiva regolamentazione (che in molti ritengono ridondante, e a volte inutile) che almeno nella fase iniziale è stata vista con favore dalle grandi multinazionali del biotech (Monsanto e C.) e addirittura suggerita e richiesta perché in questo modo le multinazionali riescono ad impedire ai piccoli concorrenti e alla ricerca pubblica di competere ad armi pari. Paradossalmente Greenpeace e Slow Food, tanto per fare due nomi, fanno il \"gioco\" delle multinazionali, opponendosi \"senza se e senza ma\" agli OGM e rifiutandosi di utilizzare un approccio \"caso per caso\". Morale: solo le multinazionali hanno 20 milioni di euro da investire per un nuovo prodotto, mentre la ricerca pubblica si attacchi al tram... Ovviamente ho solo toccato di striscio i vari argomenti trattati nei due documenti riportati. Consiglierei vivamente a chi è contro gli OGM di leggersi il quaderno di Darwin, e a chi è a favore di leggersi il documento di “Liberi da OGM”. Solitamente si ha la tendenza a leggere solo le fonti che ci sono più affini. Ogni tanto leggere un punto di vista differente può essere utile, se non altro per mettere alla prova le proprie convinzioni e vedere quanto sono solide. Alla prossima  Dario Bressanini" },
    { "title": "Il bollito non bollito di Massimo Bottura", "text": "Ho parlato spesso di carne in questo Blog, e di come il controllo della temperatura sia cruciale per la perfetta riuscita di un piatto. Ho parlato del pollo e del maiale. Ho spiegato come tagli bovini poveri di grassi e tessuto connettivo vadano cucinati velocemente mantenendo una temperatura al cuore piuttosto bassa, anche inferiore ai 60 °C. Tagli ricchi di tessuto connettivo hanno invece bisogno di temperature solitamente superiori ai 60 gradi per sciogliere il collagene. La temperatura tuttavia non può essere troppo elevata, ad esempio cucinando uno spezzatino, pena l'indurimento delle fibre muscolari. Più è bassa la temperatura, e più la cottura deve essere lunga. Nelle cucine casalinghe, anche tenendo il fuoco al minimo, solitamente non si riesce a mantenere temperature inferiori agli 80 °C. Per questo motivo ad esempio cucinando un bollito la carne a fine cottura è grigiastra (ricordate i colori della carne in funzione della temperatura di cottura?). Sono principi noti direi da più di un secolo, ma che solo recentissimamente hanno avuto una diffusione, specialmente nell’alta ristorazione (e permettetemi la punzecchiatura: se gli Chef non avessero “divorziato” dalla Scienza negli ultimi sessanta anni forse avrebbero adottato molto prima questi principi   ) Nelle cucine professionali ci sono attrezzature adatte per cotture prolungate e controllate a “basse” temperature. Il cibo da cuocere è chiuso sottovuoto in appositi sacchetti di plastica e cotto a bagnomaria alla temperatura desiderata per molte ore. Qualche giorno fa ho potuto verificare, con i miei occhi e con il mio palato   , l’applicazione pratica di questi principi scientifici. Sono stato ospite a pranzo alla Osteria la Francescana, da Massimo Bottura, a Modena. Tra tutti i piatti estremamente interessanti e gustosi che ho potuto assaggiare, incluso un fantastico risotto alle ostriche frullate e un “magnum” di fois gras con cuore di aceto balsamico e copertura di nocciole e mandorle, svettava un bollito non bollito. Lo potete vedere qui sotto nella foto, come le altre, di Sigrid Vebert alias Cavoletto di Bruxelles. La descrizione degli altri piatti la potete trovare, se siete curiosi, nel blog Papero Giallo e su Cavoletto di Bruxelles.  Si tratta di sette cubi, cucinati a basse temperature per un periodo tra le 18 e le 24 ore. Un cubo era la classica crosta di parmigiano mentre gli altri sei erano i pezzi tipici del bollito misto: la testina, il cotechino ecc.. La carne era morbidissima e potete osservare voi stessi come i pezzi abbiano mantenuto il loro colore, segno che la temperatura non avesse mai superato i 65  °C. Ho chiesto conferma a Bottura (molto gentile, disponibile ed entusiasmante nella descrizione dei piatti) che mi ha confermato di aver cotto la carne a 63 °C. Vi ripropongo la foto del mio esperimento casalingo sul colore della carne per poter capire meglio la differenza che passa tra il cuocere a 65 °C piuttosto che a 75 °C.  Che dire, spero che prima o poi anche le cucine casalinghe vengano attrezzate, a prezzi ragionevoli, con apparecchiature adatte al controllo della temperatura in cottura. La cottura a temperatura controllata non serve solo a cuochi talentuosi come Bottura e altri che ormai ogni giorno utilizzano questi principi, ma anche a noi pasticcioni casalinghi. Dario Bressanini" },
    { "title": "Sulle proprietà endocroniche della Tiotimolina risublimata", "text": "La correlazione tra la struttura delle molecole organiche e le loro proprietà, fisiche e chimiche, negli ultimi anni è riuscita ad approfondire la conoscenza dei meccanismi delle reazioni organiche, specialmente con la teoria della risonanza e del mesomerismo. La solubilità dei composti organici nei vari solventi è diventata di estremo interesse a partire dalla recente scoperta della natura endocronica della tiotimolina. Si sapeva da tempo che la solubilità dei composti organici in solventi polari come l’acqua aumenti con la presenza di gruppi idrofili, cioè che amano l’acqua, come il gruppo ossidrile –OH. Feinschreiber e Hravlek nei loro studi avevano ipotizzato che all’aumentare dell’idrofilia il tempo di solubilizzazione tenda a zero. Che questa analisi non sia completamente corretta è stato dimostrato quando è stato scoperto che il composto “tiotimolina” si scioglie in acqua nella proporzione di un grammo per millilitro in -1.12 secondi [notate il valore negativo del tempo] . Cioè, si scioglie prima che venga aggiunta l’acqua. Inizia così un articolo  in cui si descrivono le straordinarie proprietà della Tiotimolina, una sostanza chimica che ha una affinità talmente elevata per l’acqua che, letteralmente, si scioglie solo a vederla, prima ancora di venirne in contatto. Incredibile vero? Sappiate che l’autore dello studio è ... Isaac Asimov:-D Ok, oggi è il primo di aprile. Lo scorso anno avevo scritto un pezzo allarmistico sui pericoli dell’DHMO, il monossido di diidrogeno e qualcuno ci era anche cascato, arrabbiandosi con me per essere “caduto nella trappola”. Quest’anno ho pensato a qualcosa di non allarmistico e più scherzoso, e visto che nei commenti del Blog è stata chiesta a gran voce la tiotimolina, eccola qua;-) (l'anno prossimo, chissa'   ) Isaac Asimov è noto come autore di fantascienza, ma non molti sanno che ha inventato una molecola che ancora oggi, a più di 50 anni di distanza, viene a volte citata nella letteratura scientifica o è addirittura l’oggetto principale dello studio descritto in un articolo. Nulla di sorprendente: se non fosse per il fatto che la molecola è... immaginaria. Nell’estate del 1947 Asimov era un giovane studente di dottorato in chimica alla Columbia University. Da circa un anno svolgeva ricerche in un laboratorio chimico, e di lì a poco avrebbe dovuto iniziare la stesura della tesi di dottorato. Asimov si era già guadagnato da nove anni una buon fama di scrittore di fantascienza, pubblicando numerosi racconti su alcune riviste del settore, in particolare Astounding Science-Fiction, Ma, come amava raccontare, dopo anni passati a cercare di scrivere in modo chiaro e semplice, temeva di non riuscire ad usare lo stile «pomposo e involuto», come ci si aspettava da una tesi di dottorato. In laboratorio Asimov studiava la velocità di reazione di un enzima, e più volte al giorno doveva sciogliere in acqua del catecolo, una sostanza chimica particolarmente solubile. Osservandone i cristalli dissolversi istantaneamente a contatto con l’acqua, Asimov pensò che se il catecolo fosse stato ancora più solubile, avrebbe addirittura potuto sciogliersi prima del contatto con l’acqua. Nacque così l’idea di scrivere un finto articolo, identico nella forma ad un normale lavoro scientifico, sulle proprietà di una molecola dalla solubilità talmente elevata da sciogliersi prima del contatto con l’acqua. La redazione del finto articolo Le proprietà endocroniche della tiotimolina risublimata sarebbe stato un ottimo esercizio di «scrittura pomposa e involuta». L’articolo è un piccolo capolavoro di satira scientifica. Tra grafici fasulli e tabelle di tempi di soluzione negativi, Asimov descrive anche l’endocronometro, e cioè l’apparecchio utilizzato per studiare le proprietà della misteriosa molecola, che poneva quesiti fondamentali anche di tipo psicologico e filosofico. Il fatto che la sostanza si sciogliesse prima dell’aggiunta del liquido aveva spinto a tentare di ingannarla, evitando di aggiungere l’acqua dopo la liquefazione. Ma la tiotimolina non si faceva ingannare così facilmente, e rimaneva ostinatamente solida. Si poneva il problema di capire come la tiotimolina, di struttura ancora sconosciuta, potesse «sapere» in anticipo se l’acqua sarebbe stata aggiunta o no. Inoltre, come in ogni articolo scientifico, Asimov cita precedenti studi sulla tiotimolina dai titoli semiseri ed esilaranti al tempo stesso quali Determinismo e Libero Arbitrio, Applicazione della Solubilità della Tiotimolina alla Dialettica Marxista, e Iniziativa e Determinazione: sono influenzate dalla Dieta? Come dimostrato da esperimenti sulla solubilità della Tiotimolina, pubblicato dall’immaginaria «rivista di psicochimica». Asimov propone il pezzo alla rivista di racconti «Astounding Science Fiction». Il direttore John Campbell, entusiasta del pezzo,   accetta di pubblicarlo sotto falso nome. Asimov infatti temeva che la commissione esaminatrice della sua tesi di dottorato giudicasse male un racconto che prendeva in giro la ricerca chimica. Il pezzo ebbe molto successo, amava raccontare Asimov, e molte persone lo presero talmente sul serio che si presentarono alla biblioteca pubblica di New York alla ricerca degli articoli immaginari citati nel racconto. Venne il giorno dell’esame finale per il conseguimento del dottorato in chimica. Dopo un’ora e venti minuti di domande pressanti da parte della commissione sull’argomento della tesi: Cinetica della reazione di inattivazione della tirosinasi durante la sua catalisi della reazione di ossidazione aerobica del catecolo, il Prof. Halford chiese «Signor Asimov, ci dica qualcosa sulle proprietà termodinamiche della tiotimolina». Il direttore della rivista non aveva mantenuto i patti, il finto articolo era stato pubblicato senza pseudonimo e gli esaminatori, evidentemente, lo avevano saputo. Asimov, raggelato dalla domanda, si sciolse però subito, non appena vide la commissione ridacchiare e sorridere giovialmente. Dopo alcuni minuti di discussione, arrivò finalmente il sospirato «Congratulazioni Dottor Asimov». Sebbene la tiotimolina fosse stata descritta in una rivista di fantascienza, ebbe una diffusione straordinaria in campo scientifico.Vari scienziati si divertirono a speculare sulle possibili applicazioni della tiotimolina nei campi più svariati, e ancora oggi è possibile imbattersi in articoli che descrivono recenti scoperte su questa sostanza. Asimov stesso descrisse in tre racconti successivi, tra cui un intervento alla American Chronochemical Society, le applicazioni della tiotimolina ai viaggi interstellari e alla ricerca psichiatrica. La molecola infatti, poteva misurare il grado di «motivazione» di una persona nell’atto di versare l’acqua. Nasceva così la «motivazionometria», la scienza che misura il grado di determinazione di una persona. Un risultato fondamentale era che persone con doppia personalità scioglievano solamente metà della sostanza. Asimov svelò anche l’origine delle proprietà endocroniche della tiotimolina: i suoi legami chimici erano così contorti e sottoposti a tensione che non riuscivano a dispiegarsi nel normale spazio tridimensionale, ma si estendevano nello spazio-tempo, un po’ nel futuro. Giusto quello che bastava alla molecola per capire se doveva iniziare a sciogliersi nel presente. Chi  è che dice che gli scienziati non sanno divertirsi? Dario Bressanini" },
    { "title": "Miti culinari 5: le virtù dello zucchero di canna", "text": "Confessatelo: quando la mattina al bar prendete il cappuccino o il caffè, e volete aggiungere dello zucchero, avete sempre un momento di esitazione: “prendo la bustina con quello bianco o con quello grezzo? Si dice che quello di canna faccia meglio!” Cominciamo con il chiarire che il saccarosio, il comune zucchero da tavola, viene estratto sia dalla canna da zucchero che dalla barbabietola da zucchero. La molecola estratta è esattamente la stessa. Identica. Uguale. Indistinguibile. Diversi sono però i residui e le impurezze che, prima della raffinazione finale, sono ancora presenti nel prodotto grezzo e che alla fine rimangono nella melassa. I residui della barbabietola non sono molto gradevoli (pare) ed il saccarosio viene completamente purificato. Quelli presenti nella canna da zucchero invece sono apprezzabili al palato. Lo zucchero di canna quindi può subire vari gradi di raffinazione e portare a prodotti leggermente diversi, dallo zucchero bianco, identico a quello di barbabietola, a prodotti più scuri. Quello in bustine che troviamo al bar, con cristalli ben visibili e leggermente giallognoli, è del tipo denominato “Demerara”, con una percentuale molto alta di saccarosio cristallino, attorno al 99%. In realtà Demerara dovrebbe indicare la provenienza dello zucchero, modernamente dalle Isole Mauritius. Negli Stati Uniti questa tipologia di zucchero viene chiamata Turbinado e viene prodotto in gran parte nelle isole Hawaii. Dal punto di vista calorico questo prodotto è praticamente identico al normale zucchero bianco e a volte viene addirittura prodotto a partire da questo, a cui viene aggiunta a posteriori una piccola percentuale di melassa per colorarlo. Questo viene fatto per poter meglio controllare la dimensione dei cristalli e per non interrompere il processo di purificazione. Fermandosi ad uno stadio precedente della raffinazione si ottiene lo zucchero del tipo “muscovado”, più scuro e contenente circa il 95% di zuccheri. Se non lo trovate al supermercato provate a cercarlo nel circuito “equo e solidale” Chiariamo anche che il saccarosio cristallino puro è bianco, bianchissimo. E non si usano certo dei coloranti per renderlo bianco, come invece si legge in molti articoli allarmistici in rete e completamente privi di senso. Bufale   , ma ne parleremo meglio tra qualche puntata.  Spesso, sul web, si legge che lo zucchero grezzo di canna sarebbe ricco di minerali per cui sarebbe più salutare di quello raffinato. Vediamo. Prendiamo come riferimento le tabelle nutrizionali dell’USDA. Consideriamo il potassio (simbolo chimico K). Secondo le tabelle 100 grammi di zucchero grezzo contengono 133 milligrammi di potassio. Apperò!! Visto che lo zucchero raffinato non ne contiene, c’è una bella differenza, no? Oddio, calma, non è che ci mangiamo un etto di zucchero di canna al giorno. In ogni caso chiediamoci se questo numero è nutrizionalmente rilevante. L’agenzia americana FDA ha stabilito dei valori giornalieri “suggeriti” per vari micronutrienti (vitamine, sali minerali, ...) che ognuno di noi dovrebbe assumere per avere una dieta bilanciata. La “dose suggerita” (RDI = Reference Daily Intake) per il potassio è di 4700 milligrammi. Questo significa che per raggiungere la dose suggerita, mangiando zucchero di canna, dovreste ingerirne 3.5 chili! Forse sono un po’ troppi Se preferite possiamo confrontarci con altri alimenti. 100 grammi di banana contengono 358 milligrammi di potassio (ovviamente è un valore medio). Per assumere la stessa dose tramite lo zucchero grezzo dovreste mangiare 270 grammi di zucchero. Non so voi, ma io nel caffè metto a malapena un cucchiaino di zucchero mezzo vuoto. Diciamo un grammo. Dovrei bermi più di cento caffè in un giorno per raggiungere la dose, e credo che a quel punto avrei ben altri problemi Con il potassio è andata male. Proviamo con il calcio (simbolo chimico Ca) Lo zucchero di canna ne contiene 83 mg. Anche qui non ci siamo: la dose giornaliera suggerita è di 1000. Siete disposti a mangiare un chilo e due etti di zucchero di canna? Io vi consiglio, in alternativa, di mangiare 100 grammi di Parmigiano assumendo così già più della dose suggerita: 1184 milligrammi.  Se preferite la mozzarella ne contiene 505. Volendo potremmo continuare, ma la storia è sempre quella. 100 grammi di zucchero grezzo bruno (brown sugar) secondo le tabelle dell'USDA contengono 0.71 milligrammi di ferro. Al giorno ne servono 18. Un etto di lenticchie ne contiene 7.54 mentre un filetto di manzo quasi due.  La tabella nutrizionale riportata sul retro della mia confezione di zucchero denominato \"integrale\" indica che 100 grammi di zucchero integrale contengono 5 mg di Ferro. Questo, per uno zucchero grezzo, è un valore molto elevato che contrasta con il contenuto medio di ferro  della melassa pura che, a seconda della fonte, contiene dai 5 agli 11 milligrammi di Ferro per 100 grammi. E siccome lo zucchero grezzo contiene il 5-10% di melassa il valore di ferro contenuto torna ad essere in linea con il valore medio dell'USDA. In letteratura pero' sono riportati anche contenuti molto più elevati  di Ferro nella melassa, fino a 64 mg, molto lontani dalla media riportata dall'USDA. Comunque, anche ritenendo affidabile il dato della tabella nutrizionale e che rappresenti veramente un valore molto distante dal valore medio, il contributo nutrizionale quando dolcificate un caffè o un tè è comunque trascurabile visto che ne usate un paio di grammi, non certo un etto Se vi state confondendo con i vari tipi di zucchero -grezzo, integrale, muscovado, bruno, di canna, ecc- è normale   . A quanto pare non esiste una nomenclatura accettata universalmente e neppure dei valori di riferimento del grado di melassa contenuta nei vari zuccheri che  varia da produttore a produttore. Per Zucchero integrale si dovrebbe intendere del succo di canna ottenuto schiacciando la canna da zucchero, fatto bollire ed essicato. Ad esempio il Panela della foto (da Wikipedia). Mentre uno zucchero grezzo ha comunque subito una raffinazione parziale. Ma continuiamo con i minerali. Magnesio (simbolo chimico Mg)? Un etto ne contiene 9 milligrammi. Siamo ben  lontani dai 400 suggeriti. Già gli spinaci vanno molto meglio con 87 (a proposito, sapete vero che è falso che gli spinaci contengano molto più ferro di altri vegetali? Braccio di Ferro è stata una astuta mossa pubblicitaria che ha \"fregato\" milioni di bambini   ). Le lenticchie contengono ancora più magnesio degli spinaci: 122 milligrammi ogni etto. Vi risparmio gli altri calcoli per vitamine e altri nutrienti. Anche prendendo in considerazione altri valori suggeriti (ad esempio i DRI, Dietary Reference Intake) la storia non cambia. Questi calcoli valgono per lo zucchero di canna grezzo “bruno”, quello con più impurezze, “pastoso” e un po’ appiccicaticcio. Oltre al saccarosio contiene anche un poco di glucosio e fruttosio. Dal punto di vista delle calorie è praticamente equivalente allo zucchero bianco. Lo zucchero di canna in bustine come vi ho detto invece ha una percentuale più alta di saccarosio cristallino, attorno al 98- 99%, e quindi i residui, e i nutrienti, sono ancora inferiori a quelli che abbiamo visto. Insomma, quello dello zucchero  di canna “migliore” di quello bianco è un mito. Come dice anche un opuscolo dell'INRAN: l'Istituto Nazionale di Ricerca per gli Alimenti e la Nutrizione Già che ci sono riporto dallo stesso opuscolo anche un altro mito, spesso citato in quelle pagine web allarmistiche che menzionavo prima. Lo stesso discorso, parlando di calorie e di apporto trascurabile di minerali, lo si può fare anche per il miele, che però rispetto allo zucchero di canna pare abbia davvero alcune proprietà particolari che approfondiremo un'altra volta. Sul web e sulle riviste vengono spesso decantate le lodi allo zucchero di canna grezzo, o a quello integrale. Ad esempio con queste parole (da Lifegate) Come abbiamo visto in realtà non paiono esserci particolari vantaggi dal punto di vista nutrizionale. Come mai l'equivoco continua a diffondersi? A mio parere è, almeno in parte, un problema di linguaggio. Si dice che gli alimenti integrali siano da preferire -verissimo- per tutta una serie di motivi. Solo che tipicamente ci si riferisce ai cereali, dove la differenza tra \"raffinato\"e \"integrale\" esiste ed è significativa, non allo zucchero dove tutte queste differenze non ci sono. Sempre un problema di linguaggio è, credo, il riferimento allo zucchero bianco come \"raffinato\". A me, chimico, la parola \"raffinato\" non evoca nessun particolare messaggio negativo, nessuna emozione contrastante.Vuol semplicemente dire \"purificato\", \"privato delle impurità\". Se vogliamo per me, se usato nel linguaggio comune, ha una valenza positiva. Credo però che a molti il termine \"raffinato\" faccia venire in mente, almeno inconsciamente, inquietanti impianti petrolchimici di raffinazione (cioè di purificazione) del petrolio. Gli scienziati troppo spesso sottovalutano il potere delle parole. Possiamo quindi essere certi che lo zucchero integrale sia identico a quello bianco? Come più volte ripetuto in questo Blog, la scienza non fornisce certezze. Tutto quello che si può dire è che, allo stato delle conoscenze attuali, non paiono esserci differenze sostanziali per il consumo umano. Tutta la pubblicità dello zucchero di canna grezzo o integrale si basa sul contenuto di quei micronutrienti (Magnesio, Calcio, etc..) che abbiamo visto essere irrilevanti. Potrebbe contenere tracce di qualcosa d'altro, non ancora identificato, benefico per l'organismo? Certo, esattamente come potrebbe contenere altro, non ancora identificato, tossico per l'organismo. La canna da zucchero e la barbabietola non hanno mica pensato, nel loro cammino evolutivo, alle esigenze nutrizionali dell'uomo. Noi troppo spesso interpretiamo, erroneamente, le varie molecole benefiche per l'uomo contenute nei vegetali in modo \"antropocentrico\". Quelle molecole per la pianta hanno spesso un effetto e uno scopo completamente diverso da quello che hanno nel nostro corpo. La pianta \"se ne frega\" di  noi. E' sempre la solita vecchia suggestione della \"Natura benigna\", così diffusa e così difficile da sradicare, e così sfruttata dal punto di vista commerciale dalle agenzie pubblicitarie Se volete un esempio concreto potrei dirvi che per le api lo zucchero integrale e la melassa risultano velenosi. Non è chiaro esattamente quali siano le componenti tossiche, forse degli zuccheri, oltre a glucosio fruttosio e saccarosio, forse altre impurezze. Fatto sta che dovendo nutrire delle api si consiglia di usare il saccarosio puro, pardon, \"raffinato\" Con questo non voglio, ovviamente, minimamente suggerire che lo zucchero non raffinato possa dare dei problemi se consumato da un mammifero, visto che la melassa viene anche utilizzata come mangime animale, ma solo mostrare come non necessariamente \"non raffinato è meglio\". Avendo appurato che al momento non vi sono validi motivi nutrizionali o salutistici per preferire lo zucchero più o meno grezzo o integrale a quello raffinato, ve ne sono di più prettamente culinari? Certamente. O meglio, i due hanno proprietà un poco diverse e quindi a volte può essere più conveniente utilizzare l’uno o l’altro. Per prima cosa lo zucchero integrale ha un retrogusto e un aroma differente, dovuto alla presenza della melassa. Quel gusto leggero simile alla liquirizia può dare un tocco particolare ai vostri dolci. Io ad esempio a volte lo utilizzo quando preparo la panna cotta. Le differenze più importanti tuttavia si possono osservare quando lo zucchero bruno sostituisce quello bianco nei biscotti o nelle torte. La melassa contiene altri zuccheri oltre al saccarosio. In particolare glucosio e fruttosio. Questo rende lo zucchero bruno più igroscopico: assorbe cioè più acqua mantenendo più umide le torte. Allo stesso tempo biscotti che con lo zucchero bianco sarebbero friabili e rigidi, diventano morbidi e un poco gommosi se si utilizza lo zucchero integrale. Per alcuni prodotti questo effetto può essere desiderabile. Per altri, come le meringhe, deleterio. In più lo zucchero integrale è leggermente acido, a causa dei residui di melassa, e quindi se ne deve tenere conto nel caso la ricetta preveda un bilanciamento tra sostanze acide e sostanze basiche, soprattutto se si usa del lievito chimico. Dobbiamo ancora parlare delle \"calorie vuote\" e di chi racconta che lo \"zucchero bianco\" è un \"veleno\". Per ora vi saluto. Dario Bressanini Bibliografia Zuccheri: dispense del Prof. Franco Antoniazzi Linee guida per una sana alimentazione Italiana. INRAN Considerations in Selecting Sugars for Feeding to Honey Bees.  American Bee Journal Vol. 117 (2): 76, 77" },
    { "title": "Saluti (gastronomici) dalla città eterna, con tanto di (a)matriciana", "text": "Per le vacanze di Pasqua sono stato a Roma. Per questa volta quindi niente scienza, spero mi perdonerete. Ci sono stato solo pochi giorni ma ho potuto comunque assaggiare qualche specialità tipicamente romana. Sono stato al Ghetto sperando di riuscire a mangiare dalla famosa sora Margherita ma era chiuso. Ho ripiegato per un ristorante lì vicino, al Pompiere, ed ho comunque potuto gustare i carciofi alla giudia che potete vedere qui sotto.  Se siete a Roma e passate da Piazza Navona dovete assolutamente passare dal caffè Sant’Eustachio e assaggiare il loro caffè espresso.  Era la prima volta che lo provavo  e sono rimasto molto colpito dall’incredibile schiuma, quasi fosse un cappuccino anche se di latte non ve n’era l’ombra. La foto che vedete non le rende giustizia.  Sto ancora cercando di capire come è possibile ricrearla a casa. I baristi del caffè Sant’Eustachio si guardano bene dal divulgare il segreto della schiuma, anche se sospetto abbia a che fare con lo zucchero che viene direttamente miscelato al caffè macinato. Indagherò. Per riuscire a convincere i bambini (figli nostri e di amici) a “sopportare” il tour de force tra musei vaticani, Ostia antica, chiese e monumenti vari abbiamo dovuto concedere anche una capatina ad un fast food per l’agognato (da loro) hamburger. È stata comunque una visita proficua perché ho avuto tempo e modo di leggermi tutte le tabelle nutrizionali delle varie cose che abbiamo ordinato. Prima o poi ve ne parlo. A proposito di fast food, ne ho visitato anche uno “d’annata”, a Ostia antica: il Thermopolium, un'antica taverna romana insomma dove si serviva da bene e da mangiare, come potete vedere dall’insegna.   Chissà che sapore avevano i cibi allora. Alcune cose, come il garum, salsa fermentata di interiora di pesce, l’antenato (forse) della moderna colatura di alici,  sembrano proprio poco appetitose, per non parlare del vino che, a differenza del nettare che beviamo oggi, era un liquido molto denso, che andava diluito in acqua calda o fredda a seconda dei gusti. Tra chiese (ma quante ce ne sono a Roma?), obelischi (ma quanti ne abbiamo fregati in Africa?), traffico (troppo) e turisti (troppi pure quelli   ) mi sono stancato fisicamente ma divertito. Ho anche potuto assistere, allibito, al tuffo nel Tevere di un tizio che si è buttato per recuperare un pallone.  Non potevo tornare da Roma senza aver assaggiato una pasta alla matriciana come si deve. Giusto per essere sicuro di farla correttamente, a casa. Ottima. Con pomodoro ma senza cipolla. Come deve essere. Forse sapete che, al pari della carbonara, anche le origini della matriciana (o amatriciana) sono in dubbio. A differenza della carbonara che quasi sicuramente, chiunque sia “l’inventore”, si è diffusa solamente a partire dalla fine della seconda guerra mondiale, la matriciana è un piatto molto più antico, e a contendersi l’origine ci sono la città di Roma e quella di Amatrice, ora nel Lazio in provincia di Rieti ma una volta appartenete alla provincia dell’Aquila, in Abruzzo. Ho trovato, nella mia collezione de La Cucina Italiana, un articolo, nel fascicolo di Aprile del 1937, dedicato ad Amatrice e a questo piatto. Almeno all’epoca pare non vi fosse alcun dubbio che la matriciana fosse originaria di Amatrice. Ve ne riporto una parte perché è interessante e curioso. L’autore dell’articolo racconta dei suoi incontri passati con un famoso trattore di Amatrice, Nicandro. Niente cipolla quindi, e neppure la sfumata con il vino che invece modernamente si usa spesso. Ma si dice Matriciana o Amatriciana? E i due termini sono intercambiabili o indicano due ricette diverse? Nell'articolo riportato sopra, anche gli abitanti di Amatrice chiamavano se stessi “Matriciani”, senza la A e la famosa pasta \"Matriciana\". Anche testimonianze più antiche (ad esempio questo testo in romanesco del 1688) lo confermano. Ho chiesto lumi a Simona Scacchi (che ho conosciuto qui in una discussione su “a me mi”   ), linguista e autrice del bel blog linguistico glottologico Glottorellando. (fateci un giro se siete curiosi di capire i meccanismi evolutivi di una lingua) Insomma, Matriciana o Amatriciana, la ricetta è la stessa e la “A” è sparita, e poi riapparsa più probabilmente per un fenomeno linguistico piuttosto che per riferirsi a due ricette distinte: una senza pomodoro e una con. A differenza del tempo di Nicandro, ora la sua \"matriciana senza pomodoro\" viene indicata solitamente come \"Gricia\" (pare da Grisciano, un paese vicino ad Amatrice) e per (a)matriciana si intende quella con il pomodoro. Della cipolla, per non parlare dell'aglio, comunque, nemmeno l’ombra   (anche se la cipolla ci può stare bene) Alla prossima Dario Bressanini" },
    { "title": "Il finto scoop di Striscia la Notizia", "text": "Mi tocca. Devo parlare di Striscia la Notizia. Sembra strano in una rubrica (quasi sempre) scientifica dover commentare un servizio di una delle trasmissioni più seguite della televisione italiana che, di solito, non ha come obiettivo divulgare la scienza ma piuttosto elargire tapiri, mettere in luce episodi di malcostume, mostrare belle ragazze e far fare quattro risate al pubblico. Tuttavia mi sono sentito punto sul vivo perché nel servizio (mi sono perso la diretta ma ho potuto vedere il video sul loro sito) faceva vedere il “bollito misto non bollito” di Massimo Bottura di cui ho cantato le lodi proprio qui, sul Blog, non più di tre settimane fa. Download link Ricordavo l’effetto della temperatura sul collagene, il colore della mioglobina, la morbidezza data dalla gelatina, la cottura a basse temperature eccetera eccetera. L’intervistatore, con una telecamera nascosta e con le voci alterate, manco dovesse filmare un incontro con uno spacciatore di ecstasy, fa sentire la spiegazione del piatto da parte, credo, del cameriere Commento fuori campo con tono stile macchestaiaddì-aho Vuol dire che se uno si aspetta in un ristorante a due stelle Michelin di mangiare du spaghi aio oio e peperoncino forse non ha capito molto dove è andato a sedersi. Sarebbe come andare per la prima volta ad una rappresentazione del Flauto Magico alla Scala avendo visto sempre solo avanspettacolo, e uscire chiedendosi “ma che cosa vuol dire” ? Mi piace la carbonara, l’amatriciana, adoro la polenta per non parlare dell’aio e oio, ma in cucina si può anche andare oltre ed apprezzare certe combinazioni e consistenze che normalmente non si provano nella cucina tradizionale. Mi piacciono sia Bach che i Led Zeppelin e Keith Jarret. E allora? I gusti comunque sono gusti, e anche a me non piace la cucina che stupisce tanto per stupire, fine a se stessa. Il bollito non bollito di Bottura infatti mi è piaciuto, e mi ha stupito, perché era morbidissimo e buonissimo. In ogni caso, se fosse solo un caso di perplessità di fronte alla cucina d’autore, fenomeno assai diffuso, Striscia non ci avrebbe certo imbastito un servizio. No, il tema principale erano gli “additivi chimici” e gli accusati erano lo Chef iperfamoso Ferran Adrià e la “chimica”. In cucina s’intende. Già, che cosa c’entra la chimica con la cucina? Beh, visto che leggete questo blog, già dal suo nome dovreste sapere la risposta Ferran Adrià è salito alla ribalta, arrivando in cima alla classifica dei migliori Chef al mondo, grazie anche ad un uso intelligente di sostanze chimiche utilizzate da tempo dall’industria alimentare ma che ancora non erano entrare nel repertorio del “cuoco moderno”. Additivi. Ora, prima di proseguire, se non siete lettori abituali di questo blog vi voglio ricordare che qui l’aggettivo “chimico” è assolutamente neutro, senza implicazioni emotive negative o connotazioni peggiorative. Come dovrebbe essere in un blog scientifico. Nel linguaggio comune invece, grazie anche a (dis)servizi come quello di Striscia, il termine “additivo” è usato in senso negativo. L’aggettivo “chimico” è, per un chimico come me, privo di senso accostato ad “additivo”, perché tutto è chimico, ogni cosa è composta da atomi e molecole. L’uso corrente invece lo vorrebbe contrapposto a “naturale” ma questa distinzione è completamente priva di senso e frutto di una serie di pregiudizi. Dal punto di vista puramente scientifico non ci sono gli “additivi chimici” contrapposti agli “additivi naturali”, anche se a volte per questioni di puro marketing questo pregiudizio del grande pubblico viene sfruttato molto bene. Ad esempio quando comperate un “dado biologico senza glutammato aggiunto” state comprando nè più nè meno un dado con del glutammato (E621), solo che nell’etichetta viene nascosto da un più criptico “estratto di lievito naturale”. Che cosa si intende realmente per «additivo alimentare» lo chiarisce la direttiva europea del 21 dicembre 1988 Prima di tutto notate che non c’è menzione dell’origine naturale o meno di un additivo (a differenza invece della normativa sugli aromi, ma quella è un’altra storia). Per quanto in molti, troppi, pensino il contrario, l’origine naturale o sintetica NON IMPLICA ASSOLUTAMENTE NULLA sulla eventuale salubrità o tossicità di una sostanza chimica, e questa deve essere assolutamente verificata caso per caso. E ovviamente tutti gli additivi autorizzati dall’Unione Europea (qui potete vedere la lista) sono stati sottoposti a verifica. La lista delle sostanze ammesse viene aggiornata regolarmente. Notate poi che gli additivi non sono aggiunti “a capocchia” ma perché devono svolgere una ben determinata funzione, per donare una determinata caratteristica al piatto. Caratteristica che ovviamente, per questi cuochi, non è possibile da ottenere in altro modo, altrimenti non ce li  metterebbero. Il chimico intervistato da Striscia dice una cosa vera, e cioè che la tossicità “dipende dalla dose”. L’abbiamo ripetuto decine di volte qui nel blog, ma questa frase incastonata nel servizio la fa sembrare solamente valida per gli additivi usati in cucina dai vari cuochi, mentre è valida per qualsiasi sostanza, naturale o meno, (avete presente il DHMO, il killer invisibile?) e vuole gettare un’ombra su queste “cattive sostanze chimiche” contrapposta al bel mondo naturale dell’aio e oio. Quindi ho deciso di fare outing. Ebbene sì. Mi autodenuncio di fronte a Striscia e a tutti i lettori. Confesso pubblicamente di fare uso di teribbbili additivi chimici. Ho usato il pericolosissimo additivo E441 per preparare la mia granita algebrica e ne ho anche coscientemente propagandato l’uso. Confesso anche di usare il pericoloso E440 per preparare marmellate e confetture. Un pizzico di corrosivi E330 o E336 quando preparo le meringhe, per non parlare di tanti altri Exxx che infestano la mia cucina. E la vostra! Eggià, perché “sparare” nel mucchio sugli additivi, contrapposti alla “buona cucina di una volta” (stile ma vuoi mettere un bel piattone di spaghetti?), senza distinguere QUALI additivi si usano è semplicemente indice di ignoranza. Di cui senza pudore si va addirittura fieri. Le sostanze della “cucina molecolare” (e ho detto più volte che questo termine non mi piace per nulla) sono generalmente gelificanti, emulsionanti o addensanti, quasi tutti derivati da alghe o da altri vegetali.  Sono guardati con sospetto da alcuni SOLAMENTE per un fatto culturale e per ignoranza: sono sostanze a cui non siamo abituati e non troviamo al supermercato. Nessuno si scandalizza quando usiamo la gelatina (colla di pesce, E441, che ho usato per la granita) perché sono secoli che si usa. Nessuno chiama il sale da cucina un \"additivo\" (in senso peggiorativo) perché sono millenni che si usa. Però l'Agar Agar (E406, addensante e gelificante, usato in modo intelligente e creativo da Adrià, Blumenthal, Bottura e tanti altri ottimi cuochi) non fa parte della nostra cultura e quindi alcuni lo guardano con sospetto. Altri invece lo comperano nel negozio di alimenti “biologici e naturali”. Ma guarda come è vario il mondo. Una cosa analoga succede con il glutammato (E621): nella cucina asiatica è almeno dal 1907 che si usa, in polvere, e ogni casa cinese o giapponese accanto al barattolo del sale ha quello del glutammato (componente fondamentale di molte zuppe giapponesi tradizionali).In occidente invece non lo abbiamo mai usato e allora abbiamo un pregiudizio culturale e lo chiamiamo \"additivo\", ed è per questo che in molti cibi, spesso spacciati per “biologici e naturali”  viene “nascosto” sotto altre diciture più rassicuranti come “estratto di lievito”, “proteine idrolizzate” e così via. Salvo poi scoprire che il Parmigiano Reggiano è l’alimento con più alta concentrazione di glutammato. \"Naturale\" eh.... Certo, non tutti gli additivi sono uguali, ed è per questo che alcuni hanno dei dosaggi ben precisi e devono essere usati in modo controllato. E l'industria alimentare in questi anni ci ha marciato, aggiungendo a volte additivi alimentari al solo scopo di coprire la scarsa qualità delle materie prime. Altri invece sono innocui o addirittura benefici. L’Acido L-ascorbico ad esempio. Codice E300. Chiamato volgarmente vitamina C. Il bel blog di Gianna Ferretti, Trashfood, parla spesso di additivi, se volete chiarirvi un po’ le idee. Una delle “accuse” tipiche è che le tecniche di Adrià e Blumenthal non sono state inventate da loro ma prese dall'industria. È abbastanza vero, ma che accusa è? Chi pronuncia questa frase in senso accusatorio manca di un po' di prospettiva storica sulla storia dell'alimentazione e della cucina. L'industria alimentare, la scienza e i cuochi (in particolare gli Chef francesi) sino alla fine del '800 sono sempre stati in stretto contatto. Scoperte scientifiche sugli alimenti e sui metodi di cottura venivano apprese e utilizzate nelle grandi cucine francesi e europee.Quando il chimico tedesco Liebig (sì, quello che ha inventato l'estratto di carne) ha enunciato nel 1850 le sue teorie su come andava cotta la carne per fare il lesso, o per fare il brodo, o per un arrosto, queste dopo pochissimi anni erano già comparse sui manuali di cucina francese. Ironia della sorte poi quelle teorie si rivelarono errate, anche se ancora ancora adesso a volte si insegnano negli istituti alberghieri, ma anche questa è un’altra storia. Questo rapporto tra cuochi e scienziati si è interrotto nel ‘900. I cuochi si sono allontanati dalla scienza e dalla tecnica e si sono avvicinati, psicologicamente, più all'arte. Si sono sentiti artisti e quindi hanno abbandonato i legami con la parte più tecnico-scientifica della loro professione. L'industria alimentare intanto ha continuato a sviluppare processi e sostanze. Tutte innovazioni di cui gli Chef sono rimasti ignari. Tanto per dire, la cottura a basse temperature è almeno un secolo che si conosce, ma gli Chef l'hanno appresa solo pochissimi anni fa (e magari qualcuno la spaccia per una invenzione recente    ) Dicevo che molti cuochi utilizzano vari gelificanti moderni. Questi sono stati sviluppati per estendere l'applicabilità della gelatina classica (colla di pesce) che ha il difetto, ad esempio, di non reggere le basse temperature e di sciogliersi sopra i 40 gradi. Ecco allora comparire l’Agar-Agar, pectine varie (in realtà sempre utilizzate, anche senza saperlo, quando si fa una marmellata) e così via. Gelatine che resistono alle temperature, ad esempio, di un brodo caldo che può quindi essere \"rinchiuso\" in un involucro di gelatina morbida che \"esplode\" in bocca. Vero, sono tutte sostanze che l'industria alimentare ha usato per decenni in prodotti spesso di bassa qualità. Ma la bassa qualità non è dovuta all'Agar-Agar che, poverello lui, serve solo a dare una determinata consistenza, ma al resto delle materie prime. Per farla breve, l'intelligenza di Ferran Adrià, Heston Blumenthal, Pierre Gagnaire e altri è stata quella di recuperare i rapporti \"culturali\" con l'industria, gli scienziati e la scienza, intesa come ricerca sugli alimenti e i processi di trasformazione e di cottura. Hanno cominciato ad utilizzare in modo creativo e intelligente tutti quei processi e sostanze che erano stati scoperti negli ultimi 70 anni ma che gli Chef non avevano mai usato. Loro semplicemente invece che produrre merendine industriali hanno usato quelle sostanze e quella conoscenza in modo creativo.Sempre l'innovazione porta ad uno scontro culturale, nel caso in questione con quelli che \"Ma vuoi mettere un piattone di spaghetti aio e oio?\" Che, per carità, sono buonissimi, l’ho già detto, ma questo non significa che ci si debba cristallizzare. Sparare nel mucchio come ha fatto Striscia serve solo a spargere un po’ di disinformazione, a perpetuare il mito che gli “additivi fanno tutti male”, (che tanto sono tutti uguali no? Che vuoi che sia un atomo di carbonio in più o in meno. Come i politici no? Tanto l’è tutto un magna magna). I gelatai più tradizionalisti usano come addensante la farina di semi di carrube. E ne vanno fieri. Un additivo tradizionale. E410 della lista di additivi ammessi dalla UE. Forse che Striscia vuole fare un salto anche da loro con la telecamera nascosta? Questa sera Striscia promette altre mirabolanti rivelazioni. Chissà, forse parlerà del temibilissimo gelato al “nitrogeno” liquido, che detto così incute timore ma se lo chiamiamo azoto e diciamo che costituisce il 78% dell’aria che respiriamo forse facciamo un servizio migliore al consumatore. Ad un video si deve rispondere con un video. L’ho già usato in passato, ma anche questa volta lo spezzone di Nanni Moretti “parlo mai di astrofisica io?” è più che mai appropriato.Buona visione.  Dario Bressanini Aggiornamento con la nuova puntata: Download link Il povero Ferran, alle \"accuse\" dell'intervistatore risponde, giustamente che \"tutto è chimica\" a partire dal sale e lo zucchero. Ma evidentemente l'intervistatore non capisce il senso della risposta e insiste con i suoi \"additivi chimici\" E per carità, stendiamo un pietoso velo sulle penose dichiarazioni del signor Bigazzi a \"la Prova del Cuoco\" per cui questa cucina è per \"dei co#lioni con i soldi\". Il video di Nanni Moretti vale sempre... Qualche link: Disinformazione Scientifica: di Marco Cerini il Papero Giallo di Stefano Bonilli Dissapore: la cucina molecolare spiegata a Striscia Trashfood: cucina molecolare reloaded di Gianna Ferretti" },
    { "title": "Ancora sugli additivi", "text": "Torno ancora, e spero per l'ultima volta, sul polverone alzato dal finto scoop di Striscia la notizia. Questa volta Striscia ha intervistato Ettore Bocchia, il primo Chef in Italia ad essersi chiamato \"molecolare\" e ad avere introdotto tecniche innovative come la cottura del pesce nello zucchero fuso. Ecco il video. Download link Domanda di striscia Risposta: Vorrei dire per la straennesima volta che dire \"prodotto chimico\" così come \"additivo chimico\" non significa nulla, perché anche il sale è un prodotto chimico. E ci mancherebbe che un cuoco non abbia una moltitudine di prodotti chimici nella sua cucina. Se invece si intende \"prodotti di sintesi\" anche questo ha poco senso, perché, per la l'ennesima volta, NON è dall'origine di una sostanza chimica che si può dedurre se è tossica o meno, e in natura esistono moltissime \"sostanze naturali non di sintesi\" tossiche, velenose o mortali. E altrettante sostanze benefiche di sintesi. Il botulino è naturale, come le tossine dell'Amanita phalloides. L'aspirina invece è di sintesi (e nessuno di questi è un alimento   ) Prima o poi farò una campagna per  l'abolizione del termine naturale   (ma lo so che nessuno mi seguirà   perché è un pregiudizio troppo radicato) In ogni caso, per coloro ai quali interessa l'origine delle varie sostanze usate da Ferran Adrià per gelificare e sferificare, sono quasi tutte di origine vegetale. Anche se l'origine di un prodotto è naturale, non vuol mica dire che non subisca trattamenti e che, quindi, non possa venire contaminato in qualche modo. Ad esempio nel 2007 sono stati riportati dei casi di contaminazione da diossina nella gomma di guar. E' stato forse Ferran Adrià o qualche altro pazzo cuoco molecolare? Mavalà   : era negli yogurt Danone. Uno dei pochi additivi che Adrià usa che ha subito una modifica chimica in laboratorio è la metilcellulosa, su cui torniamo fra un attimo. Non concordo con Bocchia sulla pericolosità del glutammato: ne abbiamo discusso altre volte e se qualche nuovo lettore è interessato può guardare qui e qui. Condivido invece con Bocchia le perplessità sui grassi idrogenati. Bisognerebbe dirlo a quelli di Striscia: Lo sponsor che compare all'inizio del programma, con il Gabibbo che prepara la crema, ha nella sua linea di prodotti della panna vegetale contenente: Tutto ammesso e legale, per carità. Ma poi vanno a rompere le scatole a chi usa l'Agar Agar? Vediamo ora agli emulsionanti, che nel video sono menzionati come qualche cosa da evitare (e presenti anche nei prodotti dello sponsor di Striscia).Gli emulsionanti servono per \"tenere insieme\" ingredienti che da soli non ci vorrebbero stare. Acqua e olio ad esempio: per fare una maionese serve un emulsionante, che in questo caso è contenuto nel tuorlo. La lecitina di soia è un ottimo emulsionante. Ferran Adrià lo vende nella sua linea Texturas ed è stato fatto vedere anche nel primo servizio \"incriminato\" di striscia. Io la uso per i miei esperimenti, ma la compero in un normale supermercato. Che esperimenti ci potete fare? Ad esempio delle \"maionesi senza uovo\". Oppure più in generale delle salse dove la lecitina serve a far \"maritare\"   sostanze grasse con l'acqua. Un bel libro di cucina molecolare, l'unico in in Italia credo, ne descrive molto bene gli usi. Si tratta di \"il gelato estemporaneo e altre invenzioni gastronomiche\". Autori: Ettore Bocchia e Davide Cassi. Sempre Bocchia La metilcellulosa (E461) fa parte della famiglia degli idrocolloidi. Sono tutte sostanza che, detto in parole povere, a contatto con l'acqua addensano e formano una \"gelatina\". Fanno parte di questa famiglia la comune colla di pesce, l'Agar-Agar, la pectina (quella per le marmellate e confetture) e così via. L'industria continua a sviluppare nuovi idrocolloidi perché la gelatina \"classica\" (di origine animale) non è sempre adatta alle varie preparazioni. Ad esempio se si vuole preparare una gelatina resistente alle alte temperature la normale colla di pesce, di cui abbiamo parlato a lungo in passato, non è adatta. La cellulosa costituisce il \"materiale da costruzione\" principale dei vegetali. E' costituita da moltissime molecole di glucosio legate le une con le altre, come l'amido. Tuttavia, a differenza di quest'ultimo, è insolubile in acqua, poiché le molecole di glucosio sono legate tra di loro in maniera diversa da quanto avviene nell'amido. Si può però renderla solubile modificandola. Ecco allora che possiamo produrre la metil cellulosa, l'idrossipropil cellulosa, la carbossimetil cellulosa e così via. Questi derivati della cellulosa hanno un certo grado di solubilità in acqua e formano dei gel (volgarmente delle \"gelatine\"). Sapete sicuramente che noi, non essendo erbivori, non siamo in grado di digerire la cellulosa, a causa della sua struttura chimica (avete presente le tanto decantate fibre alimentari? Ecco, quelle contengono anche cellulosa). Allo stesso modo anche la metilcellulosa non viene digerita dal nostro organismo, perché ci mancano gli enzimi adatti. Passa praticamente intatta attraverso il nostro sistema digerente. Anche per questo motivo è considerata non tossica e non allergenica dalle autorità per la sicurezza alimentare europea. Questo è il parere dell'EFSA, l'Autorità Europea per la Sicurezza Alimentare, su di un'altra cellulosa modificata: l'Etilcellulosa E462 Prima che qualcuno obietti: improbabile è tutto quello che uno scienziato serio può dire. La scienza non è una religione: non fornisce certezze ma solo un certo grado di probabilità. E non vuole neanche dire che potete abbuffarvi! Dovendo valutare la pasta e fagioli l'EFSA avrebbe detto anche in questo caso che \"effetti avversi sono improbabili\"  (forse più probabili che per la metilcellulosa   ) Ho fatto qualche veloce controllo in rete e mi pare che, contrariamente a quanto affermato dallo Chef Ettore Bocchia in televisione, la metilcellulosa non sia stata per nulla messa al bando in Australia. Ne è autorizzato l'uso, come chiunque può (e avrebbe dovuto fare prima di far passare in TV il messaggio sbagliato e gettare un'ombra sui cuochi che invece la usano) verificare sul sito dell'Agenzia per la sicurezza alimentare di Australia e Nuova Zelanda. Ha il codice 461, esattamente come nella normativa europea. Buon 25 aprile! Dario Bressanini" },
    { "title": "Parliamo male di additivi", "text": "La piccola bufera sugli additivi \"chimici\" scatenata dai servizi di Striscia la notizia sembra essersi un po' sgonfiata.La trasmissione, forse essendosi accorta di aver, come si dice, \"toppato alla grande\", ha spostato la sua attenzione sulle guide gastronomiche (glissando sul fatto che alcuni loro sponsor commerciali utilizzano quegli additivi che loro accusavano gli Chef molecolari di utilizzare \"sulla pelle dei clienti\"). Come abbiamo già discusso nei post precedenti nella categoria degli \"additivi\" ci sono sostanze che svolgono funzioni diverse: coloranti, conservanti, antiossidanti, emulsionanti e così via. Ogni additivo presente nella lista, con un codice Exxx, è stato approvato dalla UE per uso alimentare, in dosi che variano da additivo a additivo, in dipendenza anche dell'uso e in quale alimento viene utilizzato. Lasciamo perdere per ora la questione delle eventuali dosi consigliate e della tossicità in generale (che vale ovviamente sia per le sostanze di sintesi che per quelle di origine naturale), volevo concentrarmi invece sulla funzione che hanno gli additivi. Gli additivi servono ad uno scopo ben preciso in un alimento, e il chiedersi \"perchè hanno usato questo additivo?\" può servire a chiarirci tanti aspetti di quell'alimento e, non ultimo, indirizzare le nostre scelte di acquisto. Per una volta rubo il mestiere a Gianna Ferretti e al suo Blog Trashfood e vi mostro un alimento che ho visto in un grosso supermercato qualche giorno fa  Sono mazzancolle confezionate trovate nel bancone dei prodotti \"pronti da cucinare\". In realtà queste mazzancolle sono già cotte, almeno parzialmente: il colore arancione si sviluppa con la cottura.Lo so, si dovrebbero comperare prodotti appena pescati, ma dalle mie parti, piccola cittadina di provincia in Lombardia, a volte trovare pesce pescato è un'impresa (si, lo so che questi non sono pesci, ma ci siamo capiti). Spesso e volentieri anche i prodotti che si vedono adagiati su un letto di ghiaccio sono in realtà prodotti surgelati e decongelati. Quindi se uno vuole mangiare pesci, molluschi, crostacei e quant'altro ed è nelle mie condizioni si deve adattare. Gamberetti freschi? Mai visti. Qualche orata, spigola, magari un rombo (meglio se chiodato) ma solo se sono fortunato e se non chiedo cose troppo strane. Da chimico, ragionando fra me e me davanti al bancone, dico \"avranno sicuramente messo dei conservanti, per poterli confezionare e vendere\". I conservanti ci stanno, non mi lamento. Hanno una loro precisa funzione che è quella, appunto, di conservare l'alimento per un po' mantenendolo commestibile senza rischi in modo che non proliferino dei batteri o muffe, che non si deteriori e che, alla fine della fiera, non ci faccia stare male. Avvicino meglio l'etichetta per leggere i caratteri microscopici ed effettivamente trovo un conservante, l' E223 – il metabisolfito di sodio Na2S2O5.Trovo anche un correttore di acidità: l'  E330 – Acido Citrico. Serve sia a mantenere un pH basso, in modo da ritardare la proliferazione batterica, che a ritardare l'annerimento del cibo mantenendo vividi i colori favorendo l'azione delle sostanze antiossidanti. Però accanto a questi additivi che mi aspettavo, ne trovo altri due completamente inaspettati  Due coloranti (la scritta in blu l'ho aggiunta io   ). Più precisamente l'E110 (Sunset yellow FCF) e l'E122 (Azorubina). Sono legali e non mi pongo neanche il dubbio \"faranno male?\". No, mi chiedo \"ma perché li hanno messi?\". Perché mi devi colorare dei crostacei che diventano già colorati quando li cuoci? Forse non erano abbastanza arancioni? Se il conservante da un \"valore aggiunto\" (in fondo evita che finisca all'ospedale), che valore aggiunto da il colorante? Quando ho letto l'etichetta sinceramente mi sono sentito ingannato. Non sono contro i coloranti alimentari per partito preso. So benissimo quanto il colore sia importante in cucina e nel marketing O anche per la tradizione. Pensate alla menta: le sostanze chimiche che danno l'aroma di menta sono completamente trasparenti, non verdi. Eppure siamo talmente abituati ad associare la menta con il colore verde che uno sciroppo alla menta bianco vende molto ma molto meno di uno colorato di verde. Certo, chi comprerebbe un ghiacciolo alla menta bianco? Si confonderebbe poi con gli altri se anche loro privati del colore (e non toccatemi quello azzurro all'anice, il mio preferito   ) Oppure considerate il liquore tradizionale Alchermes. Viene colorato di rosso, da secoli, con un additivo estratto da un insetto: la cocciniglia. E' l'E120, il rosso cocciniglia o carminio. Gli insetti vengono fatti seccare e poi il colore estratto con dell'alcool. FA un po' senso vero? Però è \"naturale\" Però, ecco, nelle mazzancolle non mi aspettavo coloranti. Io consumatore ho interpretato il colorante presente come un tentativo di \"truccare\" l'alimento, di farmelo apparire meglio di quello che, forse, sarebbe stato in realtà senza colorante. Un piccolo inganno. Un po' come se io esponessi il tonno fresco all'ossido di carbonio per farlo sembrare più rosso di quello che è (sì, si fa anche questo!) Morale: ho lasciato giù la confezione (ripromettendomi di tornare qualche giorno dopo a fotografare l'etichetta) e mi sono diretto verso il bancone dei surgelati per comprare delle mazzancolle crude surgelate, senza coloranti. Il che mi ha riportato per un attimo indietro nel tempo (anni '80) ad una discussione molto animata a cui avevo assistito, quando ancora ero uno studente, al \"Bar della Wanda\" nell'edificio di chimica in via Celoria/via Golgi a Milano. \"La Wanda\", che gestiva il minuscolo bar al piano terra degli istituti di chimica, era stata invitata a cena da amici alcuni giorni prima, e raccontava animatamente e con evidente disappunto di come ci fosse rimasta malissimo nello scoprire che le avevano servito del pesce surgelato. Le tecniche di surgelazione ora sono estremamente migliorate, e spesso il pesce viene surgelato a distanza di ore da quando viene pescato, addirittura in alcuni casi in apposite navi appoggio che trattano e surgelano il pesce ancora prima che arrivi a terra. Quando invece il pesce \"fresco\" arriva sulle vostre tavole, se non abitate vicino al mare, può essere stato in giro anche per un paio di giorni. E, come abbiamo visto, ve lo possono pure colorare. Tra l'altro, sappiate che nei ristoranti dove servono pesce crudo, per legge è obbligatorio surgelare alcuni tipi di pesce fresco, come alici, sardine, sgombri e merluzzi, e tenerlo nel congelatore per almeno 24 ore per uccidere un parassita che può essere presente: l'anisakis. Che ne pensate voi? Quando ritenete un additivo \"accettabile\" e quando no? E che ne pensate del pesce surgelato? Dario Bressanini p.s. se al supermercato vedete un individuo che fotografa etichette alimentari, c'è il caso che sia io" },
    { "title": "Bicarbonato, lievito chimico o baking soda?", "text": "Un agente lievitante è una sostanza chimica che aiuta un impasto a crescere di volume prima e durante la cottura. L’aria stessa può fungere da agente lievitante, ad esempio nella preparazione del pan di spagna che, tradizionalmente, non ha bisogno di lievito. Le bollicine di aria inglobate nella miscela e trattenute dall’uovo si espandono all’aumentare della temperatura durante la cottura e formano così la caratteristica trama e consistenza soffice e spugnosa. A temperature superiori a quelle di coagulazione delle proteine dell’uovo la struttura del pan di spagna si irrigidisce e impedisce poi che, raffreddandosi, si sgonfi ritornando al volume di partenza. Altre volte può essere l’acqua ad agire da agente lievitante, trasformandosi parzialmente in vapore e creando quindi delle piccole bolle nell’impasto che si espandono per effetto delle alte temperature. Il più delle volte però è l’anidride carbonica a creare delle bolle nell’impasto che durante la cottura aumentano di volume. La CO2 nel caso di pane e pizze è quasi esclusivamente generata da microorganismi, come il lievito di birra o il lievito madre. Solamente in casi particolari, come nel caso del pane irlandese Irish Soda Bread, viene usato il bicarbonato di sodio. Questa sostanza, di formula chimica NaHCO3 (additivo E500), a secco si decompone spontaneamente a temperature attorno ai 200 gradi producendo anidride carbonica. 2NaHCO3 → Na2CO3 + CO2 + H2O Tuttavia in presenza di acqua la produzione di CO2 inizia anche a temperatura ambiente, ed è velocissima se l’acqua viene portata all’ebollizione. Questa caratteristica può essere utilizzata come test casalingo per scoprire se quel vecchio barattolo di bicarbonato abbandonato da vari anni nel cassetto è ancora utilizzabile: se versandone un cucchiaino in acqua bollente non vedete nessuna effervescenza vuol dire che il bicarbonato si è trasformato in carbonato di sodio e non è più utilizzabile. Esperimento: verifichiamo l'efficacia del bicarbonato Ecco l’esperimento: mettete a scaldare un po’ d’acqua. Quando è arrivata all’ebollizione spegnete il fuoco e buttate nel pentolino un cucchiaino da caffè di bicarbonato. Se osserverete una effervescenza immediata allora il bicarbonato è ancora utilizzabile. Se la polvere bianca raggiungerà il fondo senza decomporsi, allora quello che avete nel barattolo non è più bicarbonato ma carbonato e potete gettarlo.  Non è molto comune sfruttare le capacità di decomposizione termica del bicarbonato perchè la sostanza che viene prodotta, il carbonato di sodio, è più alcalina del bicarbonato, che lo è solo debolmente, e può dare luogo a delle reazioni indesiderate nell’impasto. Un pH troppo alto può rendere più scuri i prodotti accelerando le reazioni di maillard, ma può anche causare la reazione di saponificazione dei grassi presenti lasciando un retrogusto saponoso per nulla piacevole. In più il carbonato di sodio, una volta arrivato nel nostro stomaco, reagisce con l’acido cloridrico presente e libera l’anidride carbonica con risultati che possono risultare ... socialmente imbarazzanti Lievito chimico e baking powder Più tipicamente il bicarbonato viene utilizzato in compagnia di una sostanza acida, in modo tale che la sua decomposizione sia completa e non lasci residui alcalini. NaHCO3 + H+ → Na+ + CO2 + H2O Notate che in ambiente acido una molecola di bicarbonato produce una molecola di anidride carbonica, mentre in ambiente neutro in assenza di acidi (rappresentati nell’equazione dallo ione H+) servono due molecole di bicarbonato per produrre una sola molecola di anidride carbonica. La componente acida può essere direttamente presente nell’alimento o nell’impasto. Molti alimenti sono naturalmente acidi e quindi possono reagire direttamente con il bicarbonato e formare così le bolle di anidride carbonica: lo yogurt, il latticello, il cioccolato, il cacao non trattato, la melassa e lo zucchero integrale, succhi di frutta e così via. In molte ricette di origine anglosassone può capitare di trovare tra gli ingredienti la baking soda: altro non è che il bicarbonato di sodio. Può risultare però difficile tradurre completamente una ricetta americana perchè, oltre all’abitudine per noi italiani poco comune di misurare gli ingredienti in base al volume e non in base al peso, alcune materie prime possono avere una acidità diversa da quella dei prodotti equivalenti che troviamo in Italia. Il latticello ad esempio, o buttermilk, il residuo della produzione del burro, negli USA viene ulteriormente fermentato e quindi diventa più acido di quello che possiamo trovare da noi. Anche la farina americana può essere più acida della nostra, a causa dei trattamenti con il cloro che può subire negli Stati Uniti. Se l’impasto non è abbastanza acido si può aggiungere, oltre al bicarbonato, anche un sale acido, ottenendo il cosiddetto lievito chimico, il baking powder delle ricette anglosassoni. Una volta, prima della diffusione dell’acqua gassata, erano abbastanza popolari in Italia delle bustine di polvere bianca che, aggiunta all’acqua, la rendevano effervescente. Avete presente l’idrolitina? Ecco, altro non era che bicarbonato con aggiunto un sale acido. E il retrogusto leggermente salato dell’acqua risultava dagli ioni sodio prodotti dalla reazione di decomposizione, come abbiamo visto. Originariamente la composizione del lievito chimico consisteva di bicarbonato e cremor di tartaro, più correttamente chiamato tartrato acido di potassio o idrogeno tartrato di potassio, a cui si aggiungeva dell’amido con lo scopo di facilitare la miscelazione del lievito nell’impasto, di tenere separati il bicarbonato e l’acido ma soprattutto di assorbire l’umidità presente nell’aria. Nelle bustine di lievito chimico per dolci in Italia viene solitamente aggiunta anche della vanillina. Il difetto principale di questa prima formulazione è la sua rapidità nel reagire: nel giro di due minuti dall’aggiunta di acqua la maggior parte della CO2 è già stata rilasciata. Se l’impasto è particolarmente liquido si corre il rischio che l’anidride carbonica sia fuggita tutta prima di mettere in forno. Ora nelle bustine di lievito chimico in commercio si usa un sale acido differente, che rilascia più lentamente il gas, a volte addirittura in fase di cottura in forno perché la reazione con il bicarbonato avviene solo ad alte temperature. Si gonfia. Ma quanto si gonfia? Per gli studenti in ascolto (gli altri possono saltare il paragrafo se lo desiderano): vogliamo calcolare l’aumento di volume di una bolla di aria, o di anidride carbonica, intrappolata dentro un impasto durante la cottura. Possiamo supporre che la pressione non vari durante la cottura e applicare quindi la legge di Charles-Gay Lussac che dice che, a pressione costante, il rapporto tra il volume finale e quello iniziale del processo è uguale al rapporto tra le temperature misurate in Kelvin (ricordate che non si dice gradi Kelvin ma solo Kelvin), avendo cura cioè di sommare 273.15 alle temperature misurate in gradi Celsius. Quindi se indichiamo con 1 lo stato iniziale, fuori dal forno a temperatura ambiente e con 2 l’impasto alla temperatura desiderata nel forno, possiamo dire che V2/V1=T2/T1 dove T è la temperatura misurata in Kelvin e V il volume. Supponiamo che l’impasto inizialmente sia a temperatura ambiente, diciamo 25 gradi °C (quindi 298.15 K) e che la temperatura finale del prodotto sia di 140 °C (quindi 413.15 K). Allora il volume finale è 413.15/298.15 = 1.38... volte il volume iniziale. Il volume della bolla d’aria è aumentata del 38%. Ricordate che il volume di una bolla dipende dal cubo del suo raggio e quindi questo aumenta solo dell’11%. Non è tantissimo, ma le cose in realtà sono un po’ più complicate: se le temperatura sono sufficientemente alte e l’impasto (come quasi sempre accade) contiene acqua questa si trasforma parzialmente in vapore e, espandendosi, contribuisce all’aumento del volume totale. Le microbolle di anidride carbonica intrappolate nell’impasto prodotte dal lievito, sia chimico che microbiologico, sono importantissime perché forniscono un luogo dove il vapore d’acqua che si forma si può raccogliere ed espandere. Perché a volte il prodotto si “sgonfia” una volta uscito dal forno? I motivi principali sono due: il primo è sempre la legge si Charles-Gay Lussac che agisce però al contrario: diminuendo la temperatura il volume dell’aria diminuisce. Se il prodotto durante la cottura è diventato rigido, come ad esempio delle meringhe, allora il volume del prodotto non ne risente, ma se il prodotto rimane morbido, come ad esempio un soufflè, allora la discesa di temperatura coincide con la riduzione di volume (che potete calcolare dalla formula vista sopra). Il secondo motivo a volte risiede nella fuoriuscita prematura di vapor d’acqua dal prodotto, a volte durante la cottura stessa, solitamente dalla rottura della crosticina superficiale che si è formata nella prima fase di cottura. Lievito chimico fai da te Se volete provare a casa a cimentarvi nella produzione di lievito chimico vintage dovete prima conoscere qual è il valore neutralizzante (NV) dell’acido che volete utilizzare. Il valore neutralizzante NV rappresenta i grammi di bicarbonato necessari per neutralizzare (questo è il termine che i chimici usano per indicare le reazioni tra un acido e una base, cioè una sostanza alcalina) 100 grammi di acido. Qui sotto trovate una tabella riassuntiva con vari agenti acidi utilizzati in lieviti chimici di uso sia casalingo che industriale Ricetta per il “lievito chimico casalingo” Pesate esattamente gli ingredienti. Se le proporzioni non sono corrette lascerete più bicarbonato o più sale acido, con degli effetti sia sull’impasto sia sul gusto del prodotto. Mescolate per bene gli ingredienti in un luogo perfettamente asciutto, magari aiutandovi con un setaccio per mescolare il più possibile la polvere. Riponetela in un contenitore ermetico perfettamente asciutto. Più raramente per produrre anidride carbonica si usa il bicarbonato di ammonio (E503), chiamato comunemente (ma erroneamente) ammoniaca per dolci, ma avremo modo di parlarne un’altra volta. Alla prossima P.S. Questo Blog ha vinto il premio della giuria alla manifestazione Squisito 2009 Blog Cafè organizzata a San Patrignano. Grazie mille a chi mi ha votato Dario Bressanini Una versione di questo articolo è apparsa sul numero di Maggio 2009 di Le Scienze. Bibliografia www.bicarbonato.it: il sito della Solvay The Baking Soda Cookbook (ricette con il bicarbonato. A vostro rischio   ) I valori neutralizzanti sono stati presi da Baking Update. Lallemand Inc." },
    { "title": "Il Poeta e lo Scienziato", "text": "Ho un amico artista che alle volte dice                                  cose con le quali non sono molto d'accordo. Magari                                  raccoglie un fiore e dice: \"Guarda com'è                                  bello\", e sono d'accordo; ma poi aggiunge:                                  \"Io riesco a vedere che è bello proprio perché                                  sono un artista; voi scienziati lo scomponete                                  in tanti pezzi e diventa una cosa senza vita\",                                  e, allora penso che abbia le traveggole. Per cominciare,                                  la bellezza che vede lui è accessibile a chiunque                                  e quindi anche a me, credo. Non avrò un senso                                  estetico raffinato come il suo, ma sono comunque                                  in grado di apprezzare la bellezza di un fiore.                                  Per di più vedo nel fiore molte cose che lui non                                  riesce a vedere. Posso immaginare le cellule,                                  là dentro, e i complicati meccanismi interni,                                  anch'essi con una loro bellezza. Non esiste solo                                  la bellezza alla dimensione dei centimetri, c'è                                  anche su scale più piccole, nella struttura interna,                                  o nei processi. Il fatto che i colori dei fiori                                  si siano evoluti per adescare gli insetti impollinatori,                                  ad esempio, è interessante: significa che gli                                  insetti vedono i colori. E allora uno si chiede:                                  il senso estetico dell'uomo vale anche per le                                  forme di vita inferiori? Perché è estetico? Domande                                  affascinanti che mostrano come una conoscenza                                  scientifica in realtà dilati il senso di meraviglia,                                  di mistero, di ammirazione suscitati da un fiore.                                  La scienza può solo aggiungere; davvero non vedo                                  come e che cosa possa togliere. Le frasi che avete appena letto sono di Richard Feynman, uno dei più grandi scienziati del secolo appena passato. Descrive molto bene lo stupore che \"lo scienziato\" prova quando \"il poeta\" lo accusa di non vedere la bellezza delle cose e addirittura di distruggere tale bellezza con \"l'arida scienza\". E nota come ad esempio il poeta non sia in grado di vedere il bello ad esempio nel meccanismo della fotosintesi o nel teorema di Pitagora. Qui potete vedere il video originale di Fenman  Avrei potuto sostituire \"fiore\" con \"meringa\" e il brano descriverebbe bene anche l'atteggiamento di alcuni cuochi, sia casalinghi che professionisti, di fronte alle incursioni sempre più frequenti della scienza in cucina. E non sto parlando dell'utilizzo della chimica per introdurre nuovi additivi nei cibi bensì semplicemente del riuscire a spiegare i fenomeni culinari in termini chimici e fisici. Ho potuto verificare come a volte le spiegazioni scientifiche, che anche io come Feynman trovo ovviamente bellissime   , in alcuni procurino in realtà l'effetto opposto, come se venisse meno la \"magia\". Magia che invece a mio parere aumenta. Sulla stessa lunghezza d'onda questo altro brani di Feynman I poeti sostengono che la scienza tolga via la bellezza dalle stelle - ridotte a \"banali\" ammassi di gas. Non c'è nulla di \"banale\". Anche io posso vedere le stelle nella notte deserta, e sentirle. Ma vedo di meno o di più? La vastità dei cieli estende la mia immaginazione. Bloccato su questa giostra il mio piccolo occhio può catturare luce vecchia di un milione di anni. Un grande disegno di cui sono parte......Qual è il disegno, o il significato, o il perché? Non sminuisce il mistero conoscerne un po'. Poiché la verità è ancor più meravigliosa di quanto ogni artista del passato abbia mai immaginato. Perché i poeti moderni non ne parlano? Che uomini sono quei poeti che possono parlare di Giove come se fosse un uomo ma se invece è una enorme sfera rotante di metano e ammoniaca rimangono muti? Io sto con Feynman ovviamente: la scienza ti permette di vedere il bello nei posti più inimmaginabili.E voi che ne pensate? Dario Bressanini Bibliografia Richard P. Feynman: Il                                        piacere di scoprireTitolo                                  originale: The Pleasure of Finding Things OutTraduzione di Maria Grazia GibertiAdelphi Richard P. Feynman: the beauty of the flower" },
    { "title": "Cercasi conferma disperatamente", "text": "Prestate attenzione:  Dispongo queste quattro carte da gioco davanti a voi, due coperte e due scoperte e faccio la seguente affermazione: Preciso che stiamo parlando solo di queste quattro carte, e che ogni carta ha il dorso rosso o blu, e riporta o una figura o un numero. Voi non sapete se la mia affermazione è vera o falsa. Di due carte non conoscete il colore del dorso mentre delle altre due non conoscete il valore. Il vostro compito è verificare la mia affermazione voltando le carte strettamente necessarie (e solo quelle). Quali tra le quattro carte voltate per dimostrare la verità o falsità della mia affermazione? No, non preoccupatevi, questo Blog non è stato invaso dai Rudi Mathematici     . È solo che spesso qui abbiamo parlato di come si dovrebbero rigorosamente verificare le ipotesi (parlando della Biowash ball, dei cucchiaini nella bottiglia, del sale per le meringhe, della sigillatura della carne o di altro) che ho pensato di sottoporvi questo piccolo gioco. Allora, quali carte voltate per verificare se la mia affermazione è vera o falsa? La risposta viene considerata sbagliata sia che giriate una carta che non era necessario voltare, o che non voltiate una carta invece necessaria. Pensateci un attimo prima di leggere la risposta esatta qua sotto. Questo gioco è stato inventato nel 1966 dallo psicologo cognitivo Peter Wason (in realtà la versione originale era con lettere e numeri, io ho cambiato un poco il gioco senza modificarne la struttura). Wason ha sottoposto questo test ad un gruppo di 128 adulti con una educazione universitaria. Il 46% delle persone hanno risposto Blu e Donna: cioè decidevano di voltare la carta con il dorso blu e la donna di cuori. La seconda risposta più frequente è stata Blu: il 33% delle persone intervistate riteneva sufficiente voltare solo la carta con il dorso blu. Solamente il 5% degli intervistati ha dato la risposta corretta. Praticamente tutti concordano nel voltare la carta blu: se la mia affermazione è vera mi debbo aspettare che ci sia una figura, se non la trovo la mia affermazione è sicuramente falsa. Il 33% degli intervistati da Wason riteneva sufficiente fermarsi qui. Questa risposta tuttavia è sbagliata perché se sul retro della carta blu trovassi una figura, avrei solo parzialmente verificato la mia affermazione, ma ancora non potrei essere sicuro che sia vera o che sia falsa. Il 46% delle persone riteneva importante voltare anche la donna, presumibilmente per controllare che ci fosse un dorso blu. Tuttavia questo è completamente inutile! Pensateci: se invece del dorso blu ci trovate quello rosso potete forse concludere che la mia affermazione è falsa? No, non ho mai detto che le figure si trovano solamente sulle carte blu! Allo stesso modo è perfettamente inutile girare la carta dal dorso rosso, ma questo solitamente nessuno lo propone. La risposta esatta è che, insieme alla carta blu, si deve girare il sette: affinché la mia affermazione sia vera sul retro del sette devo trovare un dorso rosso. Se voltandola trovo un dorso blu ho falsificato la mia teoria: ho dimostrato che è falsa. Come vi dicevo la risposta corretta nell’esperimento originale è stata scelta solo da una piccola minoranza di persone. La maggioranza delle persone trova assolutamente controintuitivo voltare il sette. Voi cosa avete risposto? Gli psicologi hanno inventato molte varianti a questo piccolo gioco, e scoperto che mantenendo la stessa struttura logica ma cambiando la descrizione e il contesto si possono ottenere risposte diverse (se volete approfondire l’argomento vi rimando a Wikipedia come punto di partenza) La cosa interessante è chiedersi come mai così tante persone diano la risposta sbagliata. Secondo alcuni  psicologi il motivo è da ricercarsi in quello che chiamano confirmation bias: il nostro cervello si fa un’idea di come funziona un certo fenomeno, e poi cerca degli esempi che confermano questo nostro modo di interpretare il mondo. Cerchiamo una “conferma”. Dal punto di vista logico invece è fondamentale anche cercare di falsificare una ipotesi: provare a vedere se è falsa. Il termine bias in inglese significa pregiudizio o preferenza. A quanto pare il cervello umano ha molte difficoltà ad accogliere questo punto di vista come “naturale”, ed è anche per questo, credo io, che il procedere della scienza e del metodo scientifico risulta di difficile comprensione ai più. Ci dobbiamo sforzare per utilizzare dei modelli logici rigorosi che non sono quelli che il nostro cervello adopererebbe (il perché sia così lo lascio agli psicologi evoluzionisti). Imparare a fare scienza non vuol dire solamente imparare formule e teorie, ma anche imparare a far funzionare il nostro cervello in modo controintuitivo ma ... corretto   . Il mio accenno, nel post precedente, alle medicine cosiddette “alternative” si riferiva a questo aspetto: spesso vedo un desiderio di “confermare” una teoria senza che i loro proponenti sentano la necessità di falsificarla, di provare a dimostrare che non funziona. E questo ovviamente genera una immediata levata di scudi da parte di chi invece il metodo scientifico ha imparato, anche faticosamente, a maneggiarlo. Siccome l’obiezione è a livello metodologico, senza neanche entrare nel merito, si viene spesso accusati di voler “aderire ai dogmi” o cose del genere. Nulla di più errato: ho appena spiegato che ogni scienziato degno di questo nome quando propone una nuova teoria deve prima di tutto cercare di dimostrare che è falsa! Figurarsi poi se non proviamo a dimostrare false le teorie proposte da altri   Altro che “aderire ai dogmi”, non vi è scienziato che non sogni di distruggere in modo clamoroso una teoria affermata. Se dimostrassi in modo inoppugnabile che il principio di conservazione dell’energia è falso diventerei famoso. Così come sono diventati famosi, e hanno preso il Nobel, scienziati che hanno mostrato come certi principi una volta ritenuti intoccabili in realtà non lo sono sempre. Tuttavia questo va fatto sempre nei binari stretti e rigorosi della logica. È anche importante distinguere due situazioni differenti: un conto è voler trarre delle conclusioni imparziali prive di pregiudizio (cioè un giudizio deciso a priori) raccogliendo delle osservazioni e raggiungendo una conclusione non predeterminata. Un altro conto invece è chi vuole dimostrare una tesi già precostituita e raccoglie solo le osservazioni che vanno a proprio vantaggio. Un esempio ovvio si può trovare in un tribunale: solitamente la difesa parte dall’assunto che il proprio cliente sia innocente e cerca di dimostrarlo. Al contrario l’accusa o il pubblico ministero partono dall’ipotesi che l’accusato sia colpevole e cercano di dimostrarlo. Ma possiamo anche trovare altri esempi: ad esempio un rapporto di una organizzazione che cura gli interessi dell’agricoltura biologica partirà dall’assunzione (non dimostrata) che il cibo biologico sia migliore, più sano nutriente e gustoso, e costruirà il documento per sostenere questa tesi. Viceversa un documento dell’associazione industrie Biotech cercherà magari di dimostrare selezionando ad-hoc documenti e prove per dimostrare la tesi (non dimostrata) che gli ogm possano risolvere il problema della fame nel mondo. Chi \"parteggia\" a priori per il latte crudo cercherà di dimostrare la sua superiorità sul latte pastorizzato mentre chi produce latte pastorizzato cercherà di fare l'opposto. La scienza però non funziona così (o per lo meno non dovrebbe funzionare così, in un mondo ideale). Certo può sembrare strano richiedere ai sostenitori dell’agricoltura biologica o alle multinazionali biotech, ad esempio, di provare a dimostrare qualcosa che va contro i loro interessi e le loro assunzioni di fondo. Qualche volta questo viene fatto, più spesso no. Questo però è lo scotto da pagare se si vuole che i propri studi e rapporti vengano considerati degni di nota e non carta da macero. Tornando ai cucchiaini, se voglio verificare l’efficacia del cucchiaino, e voglio testare l’affermazione: quello che devo fare non è prendere una bottiglia, infilarci un cucchiaio e aspettare 24 ore. Anche se ripetessi l’esperimento cento volte e per cento volte trovassi che lo champagne è ancora frizzante il giorno dopo non avrei ancora dimostrato nulla. Così come se lavo cento volte con la Biowash ball e sono contento del risultato non ho dimostrato nulla. O così se prendo una pillola omeopatica e dopo un paio di giorni mi passa il raffreddore non ho dimostrato nulla. Questo è esattamente il bisogno della conferma che ci suggerisce il nostro cervello. Quello che devo fare è cercare di falsificare la teoria: mi aspetto che non mettendo il cucchiaino l’effervescenza svanisca o, comunque, sia ridotta, quindi provo a lasciare una bottiglia aperta senza cucchiaino. E per meglio verificare l’effervescenza la confronto con una bottiglia con cucchiaino. È solo questa prova che ci permette di dimostrare che la teoria è falsa. È logica! Alla prossima Dario Bressanini Wason, P. C. (1966). \"Reasoning\". in Foss, B. M.. New horizons in psychology. Utilizzando il linguaggio della logica matematica è possibile razionalizzare i ragionamenti prima esposti. Chiamiamo P la frase la carta ha il dorso blu e Q la frase la carta è una figura. La mia affermazione Se una carta ha il dorso blu, allora è una figura possiamo formalizzarla con la formula “Se P allora Q”, o in simboli  P  Q dove  si legge “implica”. In logica si dimostra che la frase “Se P allora Q” è completamente equivalente alla frase “Se ~Q allora ~P” o ~Q  ~P Il simbolo ~ è la negazione non In altre parole, affermare Se una carta ha il dorso blu (P), allora è una figura (Q) è completamente equivalente a dire Se una carta non è una figura (~Q) allora ha il dorso rosso (~P). È questo il punto dolente: molte persone trovano completamente controintuitivo che queste due affermazioni siano equivalenti: se una è vera lo è anche l’altra, e se una è falsa allora lo è anche la seconda. Pare invece che alcune persone, almeno inconsciamente, ritengano erroneamente che ~P  ~Q sia equivalente a P  Q cioè  Se una carta ha il dorso rosso (~P), allora non è una figura (~Q) e forse per questo scelgono di girare la donna." },
    { "title": "La forza della farina", "text": "Il grano, o frumento, tenero (Triticum aestivum) è originario del medio oriente. La sua farina è alla base di moltissime preparazioni: pane, pizze, focacce, torte, brioches, biscotti, dolci lievitati e così via. I più grandi produttori di grano tenero (fonte FAOstat) sono Cina, India, Usa e Russia. L’Italia nel 2007 era al 19° posto e non essendo autosufficienti importiamo il 70% del frumento che consumiamo. Siamo invece al secondo posto dietro il Canada come produttori di grano duro, che usiamo principalmente per produrre pasta, ma anche in questo caso siamo costretti a importarne il 40%. La superficie coltivata a grano, sia duro che tenero, in Italia è diminuita negli ultimi 20 anni Classificazione delle farine Qui potete vedere una rappresentazione grafica di un chicco di grano o, più precisamente, di una cariosside. La buccia esterna, i tegumenti, costituisce la crusca. Abbiamo poi il germe o embrione e infine l’endosperma, cioè la parte che, contenendo l’amido e le proteine che formano il glutine, più ci interessa. Nella produzione della farina il chicco viene privato del germe e dell’involucro esterno. L’endosperma viene poi rotto e macinato in fasi  successive per produrre una farina del tipo desiderato. Poiché la crusca è più ricca di minerali mentre l’endosperma, ricco di amido, ne contiene molti meno, la legge italiana ha deciso di classificare le farine in commercio in base al contenuto di minerali. O meglio, vengono classificate in base alle ceneri, cioè a quello che rimane dopo aver bruciato la farina (i minerali e i loro ossidi non bruciano). Più è basso il contenuto di ceneri, più la farina è stata prodotta con il solo endosperma, e più è bianca. La farina “integrale” avrà invece il massimo contenuto di ceneri perché tutto il chicco è stato utilizzato e sarà più scura. Nell’industria molitoria di parla di abburattamento, cioè della percentuale di farina estratta da un chicco. La “resa” insomma. L’analisi delle ceneri di una farina è quindi una misura dell’abburattamento ottenuto. La legge italiana classifica le farine di grano tenero nei tipi 00, 0, 1, 2 e integrale. La farina di grano tenero è composta per la maggior parte da amido (64%-74%) e proteine (9%-15%), principalmente glutenina e gliadina. Queste, a contatto con l’acqua e per azione meccanica, si legano fra loro e formano un complesso proteico chiamato glutine, creando una specie di maglia elastica. Il glutine assorbe una volta e mezzo il suo peso in acqua, e durante la lievitazione trattiene l’anidride carbonica sviluppata dal lievito. La percentuale relativa di gliadine e glutenine determina le proprietà dell’impasto: le glutenine lo rendono tenace ed elastico mentre le gliadine lo rendono estensibile. Verificare la qualità della farina e le sue proprietà nella fase di impasto, lievitazione e cottura non è una cosa semplice. A questo scopo nei molini vengono ormai effettuate tutta una serie di misure chimiche e fisiche per classificare al meglio le farine prodotte. Guardate ad esempio questa scheda tecnica di una farina. http://www.moliniriuniti.com/pagine/pdf/sfoglia_t.pdf o questa  Che cosa sono tutti quei dati? Visto che l’hobby della panificazione in casa prende sempre più piede, ho pensato di entrare un po’ nel dettaglio per soddisfare la curiosità di noi pasticcioni casalinghi Il Farinografo Negli anni ’30 venne inventato il Farinografo di Brabender per registrare graficamente, su carta tramite un pennino mobile, la fase dell’impasto della farina con l'acqua. Nel Farinografo la miscela acqua e farina viene impastata meccanicamente e viene misurata la resistenza opposta dall’impasto in funzione del tempo.  Il farinogramma ottenuto è utile per misurare la percentuale ottimale di acqua da aggiungere alla farina per avere la giusta consistenza, il tempo di sviluppo dell’impasto (diciamo il tempo minimo di lavorazione necessario per sviluppare al meglio il glutine), la sua stabilità (quanto tempo di lavorazione può sopportare prima di iniziare la fase di rammollimento), e l’indice di caduta (in quanto tempo l’impasto perde la sua consistenza). Farine di bassa qualità non reggono più di 3 minuti di impastamento mentre farine di qualità eccellente possono reggere anche tempi di impasto superiori ai 10 minuti. La farina descritta sopra nella figura assorbe dal 55% al 57% di acqua e ha un tempo di stabilità tra gli 8 e i 15 minuti. Tempi di lavorazione più lunghi hanno come risultato il rammollimento dell'impasto. L’alveografo Un altro apparecchio, l’Alveografo di Chopin, inventato nel 1921 da Marcel Chopin, fornisce un indice che viene ormai comunemente utilizzato da panificatori professionisti e, ultimamente, anche dagli amatori: W, spesso un po’ impropriamente chiamato forza della farina. Nell’alveografo viene soffiata dell’aria nel centro di un disco di pasta di peso e idratazione standard per produrre una bolla, in modo da simulare l’effetto della lievitazione, e misurare la capacità dell’impasto di trattenere il gas. Sotto l’effetto della pressione dell’aria insufflata la bolla si espande sino a rompersi. Il risultato di questa prova è un Alveogramma, che riporta un grafico della pressione (P) in funzione dell’estensione (L) della bolla di impasto. Dall’area sottesa alla curva si può calcolare l’energia totale spesa per rompere l’impasto. Questa energia viene indicata con W (è il simbolo del lavoro, per questo dicevo che è un po’ improprio chiamarla “forza”) e rappresenta un indice globale di comportamento della farina. Qui sotto vedete, in giallo e in blu, due alveogrammi tipici.  Il massimo della curva identifica P, che rappresenta la tenacità del glutine, mentre L rappresenta l’estensibilità: più è elevata e più l’impasto è estensibile. Ai fini pratici questi due parametri vengono combinati, dividendoli tra loro, per calcolare l’indice P/L. Il valore di riferimento è di 0.5. Una farina per biscotti avrà un valore di W e di P/L bassi (ad esempio W=100 e P/L = 0.4) mentre una farina per prodotti lievitati avrà W e P/L alti (ad esempio W=350 e P/L=0.6). Un valore di P/L troppo alto indica una farina troppo resistente e poco estendibile, di difficile lavorazione. Al contrario, un P/L troppo basso indica una farina poco resistente e troppo estendibile Farine con W tra 90 e 160 sono dette ‘farine deboli’. Hanno un basso contenuto proteico, solitamente 9%, e vengono  utilizzate per produrre biscotti secchi o gallette. Farine con W compreso tra 160 e 250 hanno una forza media. Sono usate ad esempio per il pane pugliese o quello francese, per impasti diretti o lievitazioni brevi, per pizze e focacce.  (cliccate per ingrandire il grafico, tratto dal corso di tecnologia dei cereali del Prof. Franco Antoniazzi dell'Università di Parma) In generale più un prodotto richiede lievitazioni lunghe più serve una farina con un W elevato, in modo da trattenere meglio l’anidride carbonica prodotta nella fermentazione. Il glutine è in grado di assorbire acqua per una volta e mezza il suo peso, quindi più è forte la farina e più è alta la sua idratazione. Si passa da una idratazione inferiore al 50% per le farine da biscotti sino a valori superiori al 70% per farine forti. Farine con un alto W vengono chiamate “farine di forza” perché oppongono una grande resistenza alla deformazione del glutine. Con W tra 250 e 310 si ottengono pani come biove o baguettes.  Valori di W tra 310 e 370 si usano per pani particolari o prodotti a lunga lievitazione come panettoni, brioches e croissant. Esistono anche farine con valori di W superiori a 400, denominate Manitoba perché originarie di quella regione del Canada. Vengono denominate Manitoba anche se il grano corrispondente è ormai coltivato anche in Europa. Hanno un alto contenuto proteico e vengono spesso utilizzate in miscela con farine più deboli per aumentarne la forza. Purtroppo i valori di W di una farina, disponibili sui sacchi per uso professionale e sui siti web dei molini, non sono riportate nelle confezioni ad uso casalingo, e ci si deve accontentare del contenuto proteico: grossolanamente più proteine sono presenti più è forte la farina, a parità di tipo di farina (00, 0 etc...). La farina integrale contiene più proteine, provenienti dal germe e dalla crusca, tuttavia non sono tutte proteine che producono il glutine. È per questo che panificare con la farina integrale é più complicato. Volendo preparare dei biscotti dobbiamo evitare che si formi il glutine, quindi dobbiamo usare delle farine deboli, a basso contenuto proteico e molto estensibili. Alcune preparazioni prevedono percentuali di proteine molto basse, attorno al 7%, ed è per questo che la farina (il cui contenuto proteico è come minimo il 9% per legge) viene miscelata a dell'amido e il prodotto venduto come \"preparazione per torte e dolci\". Per prodotti lievitati invece abbiamo bisogno di farine forti. Più é forte una farina e più è lunga la lievitazione, e ricordate che il volume finale del prodotto è correlato al contenuto proteico della farina. Qui sotto potete vedere una tabella riassuntiva di massima (sempre presa dal corso di Tecnologia dei Cereali del Prof. Franco Antoniazzi, dell’Università di Parma) Ci sono altri parametri da considerare parlando di farina di frumento tenero, e non abbiamo neanche iniziato a parlare di lieviti, di amido, di enzimi e della fase di cottura, ma credo che per ora possa bastare Buona panificazione Dario Bressanini p.s. ho iniziato a interessarmi a questo argomento da quando mi hanno regalato una macchina per fare il pane" },
    { "title": "Il Glutine: chi lo cerca e chi lo fugge", "text": "Abbiamo parlato tanto di glutine che volevo farvelo vedere. Esiste una procedura standard di laboratorio per separare il glutine dall’amido e dalle altre proteine. La farina viene trattata con dell’acqua salata e centrifugata, sfruttando il fatto che le albumine sono solubili in acqua (pensate al bianco dell’uovo) mentre le globuline (un altro gruppo di proteine) sono solubili in una soluzione salina. In cucina non abbiamo gli strumenti di laboratorio, ma vediamo di arrangiarci. Prepariamo 100 grammi di acqua e sciogliamoci dentro 4 grammi di sale da cucina. Questa è l’acqua che useremo per impastare la farina. Ho poi pesato 50 grammi di farina in un recipiente basso.  Ho aggiunto dell’acqua salata preparata in precedenza, un cucchiaino alla volta, mescolando con una forchetta. Non è possibile dare indicazioni precise sull’acqua da aggiungere, perché questo dipende dal tipo di farina che utilizzate. Iniziate con 20 grammi e poi procedete piano piano, se vi rendete conto che l’impasto è troppo colloso e liquido aggiungete un poco di farina. All’inizio l’impasto deve essere lavorato senza toccarlo direttamente, per evitare che il grasso presente sulla nostra pelle possa influenzare la formazione del glutine.  Dopo qualche minuto l’impasto ha preso una certa consistenza, quindi potete continuare a lavorarlo con le mani. Continuate a impastare ancora per qualche minuto.  Ora lasciate riposare la pallina per 15 minuti, avendo cura di coprirla con della pellicola per evitare che secchi. In questo periodo il glutine continua a svilupparsi, distendendosi e formando nuovi legami.  Dopo il riposo prendete la pallina e cominciate a lavorarla sotto un filo di acqua fredda. L’amido comincerà ad andarsene via, insieme alle proteine solubili in acqua.  Lavoratelo sino a quando la pallina non rilascia più amido. Quello che rimane è il nostro amico glutine.  L’ho appiattito e l’ho asciugato nel forno, a 150 °C per cinque minuti. Ecco il risultato  Il glutine è la base di quel prodotto che potete trovare al supermercato e in negozi specializzati con il nome di seitan o il suo parente stretto il “muscolo del grano”. Sono prodotti diretti tendenzialmente a vegetariani (che non mangiano carne e pesce) e vegani (che non mangiano neppure uova, latte e in genere i prodotti animali). Il glutine non è granché saporito, per cui per renderlo più appetibile si aggiunge solitamente della salsa di soia che fornisce il glutammato necessario (ricordate? Ne abbiamo già parlato) Essendo una sostanza proteica, in presenza di zuccheri può dare luogo alla reazione di Maillard, come la carne. Ve lo faccio vedere: ho marinato il glutine per 10 minuti in succo di limone, per fornirgli zuccheri riducenti necessari alla reazione di Maillard, e poi l’ho passato in padella con un po’ di olio. Ecco il risultato, dove potete vedere chiaramente i brunimenti della reazione di maillard.  Il sapore? Beh, insomma, diciamo che una bistecca vera vince venti a zero   (però, chi lo sa, magari gli Chef possono tirarci fuori qualcosa di interessante) Non sono vegetariano, ma se lo dovessi diventare non credo che mangerei questi prodotti “similcarne”. La cucina italiana è talmente ricca di piatti senza carne che non farei fatica a trovare ricette gustose senza ricorrere all’”hamburgher vegetariano”. (che io possa diventare vegano, o addirittura vegano crudista, invece lo escludo a priori. Va bene eliminare la carne, ma la frittatona con le cipolle no eh, non me la togliete!   ) Esiste un gruppo di persone invece che dal glutine cerca di stare alla larga il più possibile: i celiaci, i malati di celiachia. La celiachia è una malattia autoimmune: il sistema immunitario cioè, detto semplicisticamente, si attiva contro l’organismo stesso. Nelle persone geneticamente predisposte alla malattia la risposta del sistema immunitario viene scatenata dal glutine, il complesso proteico di cui abbiamo già parlato contenuto nel grano e in altri cereali. Più precisamente il celiaco deve temere una classe di proteine, le prolammine. Il glutine del frumento ne contiene una: la gliadina. Una porzione di 33 amminoacidi di questa proteina non viene “digerita” nello stomaco e nell’intestino e quindi permane nell’intestino dove, nei celiaci, scatena una reazione che porta ad una infiammazione dei tessuti intestinali a cui fanno seguito altri problemi, ad esempio una carenza di ferro e osteoporosi. Altri cereali, come l'orzo o la segale, hanno altri tipi di prolammine. La celiachia è a volte associata all’intolleranza al lattosio. Questo zucchero infatti deve venire digerito nell’intestino, scisso nei suoi costituenti il glucosio e il galattosio. Se il tessuto intestinale è infiammato o danneggiato dalla celiachia il lattosio non viene digerito, diventa il “pasto” per i batteri intestinali che producono gas con conseguenze poco piacevoli. Una condizione necessaria, ma non sufficiente, per avere questa malattia è di avere alcuni geni particolari (per i curiosi, gli alleli HLA-DQ2 o HLA-DQ8). Infatti molte persone hanno queste particolari caratteristiche genetiche ma non soffrono di celiachia. Vi sono ancora molti punti oscuri nell’origine di questa malattia. Pare, ad esempio, che l’allattamento al seno svolga una funzione protettiva nel neonato mentre una somministrazione di glutine a neonati con meno di quattro mesi di vita aumenta il rischio di uno sviluppo successivo della malattia. Per motivi sconosciuti ci sono molte più donne celiache che uomini. La celiachia colpisce circa l’1% della popolazione, ma nella maggior parte dei casi la malattia non viene diagnosticata. A mano a mano che le tecniche diagnostiche migliorano la possibilità di scoprire questa malattia sempre più celiaci vengono correttamente diagnosticati. Non esiste una cura per la celiachia. L’unica cosa che il celiaco può fare è evitare il contatto con il glutine. E questo non è presente solo nel grano ma anche ad esempio, in segale, orzo, farro, spelta, kamut e triticale. L'avena a quanto pare è in una posizione intermedia. Alla prossima   Dario Bressanini Bibliografia Celiac Disease  , P.H.R.Green and C.Cellier , New England Journal of Medicine, v. 357, p. 1731 (2007)" },
    { "title": "Le ricette scientifiche: il maiale alla birra", "text": "Abbiamo parlato spesso di come cucinare correttamente la carne di manzo, sia per preparare succulente bistecche che per gustosi spezzatini. Abbiamo indagato i misteri del suo colore e le reazioni chimiche che si svolgono in padella durante la cottura. In periodi di crisi economica come questo è bene ricordarsi che esistono altri tipi di carne oltre al manzo (e ovviamente non sto parlando del vitello   ) solitamente più a buon mercato. Ad esempio il maiale. Generalmente utilizzato per produrre salumi, questo animale offre anche dei tagli da cucinare in padella o al forno. Lonza, stinco, braciole e filetto sono i tagli che più comunemente si trovano al supermercato o dal macellaio. Ho acquistato d’impulso a 9.9 euro al chilo ( sono spesso impulsivo quando faccio la spesa) un filetto di maiale. Avendo anche acquistato due bottiglie di birra, ho deciso di utilizzare entrambi gli ingredienti per un piatto.  Schema tratto da http://www.gransuinopadano.com/ Come al solito vi ricordo che le ricette che vi presento non hanno nessuna pretesa culinaria. Mi servono solo per illustrare la scienza coinvolta. Che cosa dobbiamo sapere dunque dal punto di vista scientifico per cucinare il maiale? La cosa più importante da sapere, esattamente come per il manzo, è la temperatura che la carne di maiale deve raggiungere internamente. Solo che a differenza di quando cuciniamo il manzo, trattando di maiale è opportuno fare delle considerazioni sanitarie. Consumando carne di maiale cruda o poco cotta si corre il rischio di contrarre la trichinellosi (in passato chiamata trichinosi). Questa malattia infettiva è causata da un parassita che si localizza inizialmente nell’intestino per poi trasferirsi nei muscoli. L’uomo la può contrarre esclusivamente per via alimentare, attraverso il consumo di carne cruda o poco cotta che contiene le larve di questo parassita. In Italia il veicolo di trasmissione è tipicamente la carne di maiale o di cinghiale. In Sardegna, ad esempio, nel 2005 sette persone hanno contratto questa malattia mangiando salsiccie preparate da un animale allevato allo stato brado e macellato clandestinamente. Cosa possiamo fare per proteggerci da questo parassita? Un articolo pubblicato sulla “Settimana Veterinaria” ce lo illustra: Quindi, se non vogliamo correre rischi, il nostro filetto di maiale dovremo cuocerlo almeno a 65 °C. A questa temperatura infatti le larve vengono inattivate o distrutte.La USDA americana ha un approccio ancora più cautelativo e raccomanda di cuocere la carne di maiale a 71 °C. Gli americani sono spesso più cautelativi degli europei per quel che riguarda il cibo (forse troppo). Ad esempio, a causa della salmonellosi, considerano le uova quasi come delle \"bombe biologiche\", da trattare con i guanti di lattice Questo dal punto di vista sanitario. E quello gastronomico? A 65 °C la carne di maiale è ancora rosa e succosa mentre a 70 °C ha perso molti liquidi e può essere ancora leggermente rosata, ma non è ancora completamente asciutta come capita alla carne di maiale troppo cotta. Il filetto di maiale è un taglio estremamente povero di grassi quindi se lo cuociamo a temperature molto superiori ai 70 °C lo rendiamo asciutto e ben poco appetibile. E’ per questo che molte ricette di maiale prevedono il taglio del pezzo, dopo la cottura, e la successiva reidratazione delle fette con una salsa o un fondo di cottura. Io personalmente non apprezzo il maiale “rosato”, e quindi lo cucino a circa 70 °C Gli ingredienti:  La carne di maiale, a differenza di quella di manzo, ha spesso bisogno di un aiuto per poter far avvenire la reazione di Maillard in modo efficace. Per questo motivo molte ricette che utilizzano la carne di maiale prevedono una marinatura iniziale in un liquido aromatico contenente un acido e degli zuccheri. La componente acida ammorbidisce la superficie del pezzo di carne immerso nella marinata. Questa azione ammorbidente è più utile per carni più dure di quella di un maiale di allevamento, ad esempio per del cinghiale selvatico o altra selvaggina. Gli zuccheri della marinata invece, oltre a modificare il sapore, possono partecipare alla reazione di Maillard combinandosi ad alte temperature con le proteine della carne producendo moltissime sostanze chimiche saporite e gustose. E’ per questo motivo che mariniamo la carne di maiale, oltre a sfruttare l’effetto aromatizzante. In questa ricetta ho scelto di utilizzare la birra come liquido per la marinatura. Contiene infatti sia acidi che zuccheri. Ho anche aggiunto alla marinata dei semi di cumino per aromatizzare ulteriormente, anche se la mia famiglia non lo ha apprezzato molto. La prossima volta provo con dei semi di finocchio. Poiché l’effetto della marinatura è per lo più superficiale non è necessario tenere la carne a lungo immersa nel liquido. E’ buona norma tenere la carne in frigorifero durante la marinatura per limitare eventuali proliferazioni batteriche. Ho messo il filetto in un sacchetto con chiusura a zip e l’ho coperto di birra e aggiunto un cucchiaino di semi di cumino. Marinare in un sacchetto di plastica permette di utilizzare solo il liquido necessario.  Ho marinato il filetto per un’ora, mentre preparavo delle patate arrosto e facevo rosolare una cipolla tagliata fine. Tolto il filetto dal sacchetto l’ho sgocciolato ben bene. Il filetto spesso ha una delle due estremità più assottigliata. Questo significa che durante la cottura la temperatura interna nelle varie zone sarà diversa, correndo il rischio di avere una parte del filetto stracotta quando il resto è ancora crudo. Per evitare questo è preferibile legare il pezzo di carne, ripiegando su se stessa l’estremità in modo tale da avere, approssimativamente, un cilindro.  Ho fatto rosolare il filetto con un po’ di olio. Potete vedere la brunitura esterna, risultato della reazione di Maillard.  Aggiungo ora la cipolla parzialmente rosolata prima e la birra rimanente (circa 400 ml). Giriamo ogni tanto il filetto.  Teniamo controllata la temperatura, ogni tanto infilando il termometro al cuore. Quando avrà raggiunto i 68-69 °C possiamo toglierlo dalla pentola e metterlo su un tagliere. La temperatura interna continuerà a salire ancora per un po’, raggiungendo i 70-71 °C. Questo succede perché le parti esterne, a temperatura più alta, continuano a trasmettere calore verso l’interno.  Mentre aspettate che la carne si raffreddi un poco per poterla affettare, passate la cipolla nella pentola al fine di preparare una salsina. Affettate  Vedete come la carne sia ancora parzialmente rosata e umida.Servite ricoprendo della salsina che avete ottenuto dal fondo di cottura. Alla prossima Dario Bressanini Bibliografia Trichinellosi, un problema irrisolto, La settimana veterinaria Trichinella: Istituto Superiore di Sanità" },
    { "title": "OGM: il ritorno di Schmeiser", "text": " A volte ritornano. Tempo fa vi avevo raccontato la storia di Percy Schmeiser, l’agricoltore canadese citato in giudizio da Monsanto per l’utilizzo senza pagamento di royalties di semi di colza OGM. Quello che mi premeva spiegare in quell’articolo, al di là della propria posizione nei confronti degli ogm,  era come i media italiani avessero dato una visione distorta, al limite della falsificazione, di come fosse andata veramente la vicenda. Perché ritorno sulla vicenda? Perché Percy Schmeiser è in tour in Italia. Sarà a Pollenzo, all’Università di Scienze Gastronomiche il 25 febbraio, il 26 a Milano,  il 27 febbraio a Bologna, il 2 marzo a Firenze e il 4 marzo a Roma. A leggere i comunicati stampa e vari blog sono francamente costernato: ancora una volta si racconta la favoletta del povero agricoltore-Davide che combatte contro il golia-Monsanto perché si è trovato i campi “contaminati”. Ecco ad esempio uno dei tanti esempi presi dalla rete: Se avete letto il vecchio articolo sapete che la storia non è andata proprio così. Sapete che Schmeiser ha trovato della colza geneticamente modificata ai margini di un suo campo, e nei tre gradi di giudizio, tutti vinti da Monsanto, non si è mai riusciti a capire l’origine di quella colza: se da “contaminazione” o, come suggeriva invece la multinazionale, addirittura ottenuti illegalmente dall’agricoltore. Tuttavia il punto non è come sono stati trovati quei semi. Il punto, che ha reso Percy passibile di denuncia e condannato nei tre gradi di giudizio, è stato che l’agricoltore, invece di distruggere quelle piante, o di chiedere a Monsanto la bonifica a sue spese, le ha irrorate di erbicida, su tre acri, in modo da selezionare solo quelle e uccidere le piante di colza normale. Schmeiser raccoglie la colza ogm dai tre acri spruzzati in precedenza con l'erbicida ma non li vende. Li tiene invece separati, e li immagazzina per l'inverno, ben sapendo che sono semi ogm. L’anno successivo Schmeiser pianta in nove campi i semi trattati, per un totale di 1030 acri. Tutt’altro che sgraditi, quindi, quei semi ogm. Che io venga fulminato all’istante se c’è un solo resoconto dei giornali o un comunicato stampa che racconta questo fatto (tutto documentato dalle tre sentenze disponibili in rete). Si vuole sempre far passare Schmeiser come il povero cristo vessato dalla cattiva Monsanto. In tutti i tre gradi di giudizio Schmeiser è risultato colpevole. Ecco cosa dice la Corte Suprema canadese: La corte mette ben in chiaro che non è semplicemente il \"possesso\" di semi brevettati a causare il processo. Non esiste proprio che, solo per la presenza di tracce di geni brevettati soffiati dal vento, la Monsanto arriva e prende possesso dei campi, come si legge, per terrorizzare gli agricoltori, in molti siti web. Come conclude il giudice della corte federale: Questi sono i fatti stabiliti dal giudice e, nota al paragrafo 65: non contestati da Schmeiser. Il giudice nota ancora: Nota anche il giudice di primo grado che in vari casi, su richiesta di agricoltori, due dei quali testimoni al processo, la Monsanto è intervenuta interamente a proprie spese per eliminare delle piante di colza indesiderate. Ai vari incontri del tour di Schmeiser parteciparanno vari “attori” chiaramente interessati a demonizzare gli ogm (ne abbiamo discusso varie volte): produttori e distributori di prodotti biologici come NaturaSì, Rapunzel, FederBio o Coop. Sono strategie commerciali, ci stanno e posso capirlo. Non mi piace che si distorca la realtà ma lo comprendo, lo si fa continuamente nella pubblicità di ogni genere. Quello che mi piace meno è che a questi incontri partecipino dei rappresentanti delle istituzioni, come l’assessore regionale all’agricoltura dell’Emilia-Romagna  Tiberio Rabboni o Maria Grazia Mammuccini, amministratrice dell’Arsia/Regione Toscana. Ma quello che più di tutto mi fa andare in bestia è che Percy Schmeiser parlerà in una Università, a Pollenzo, alla facoltà di Scienze Gastronomiche, davanti a degli studenti. L’Etica della ricerca scientifica *impone* la ricerca della verità, sopra ogni ideologia, *CONTRO* ogni ideologia, che sia religiosa, politica o quella di Slow Food. Probabilmente sono un illuso, perché mi dovrei stupire? Ormai nelle nostre Università sono venuti a parlare anche “nani e ballerine”, che vuoi che sia Percy Schmeiser. “Non donna di province ma bordello” scrisse Dante. Parlando dell’Italia, certo, ma direi che il verso qui si adatta anche alle nostre Università. Ironicamente COOP ha una pagina sul tour di Schmeiser che si intitola: \"gli ogm come non ve li avevano mai raccontati\" mentre è COOP che non racconta gli ogm come veramente sono, e questa è l'ennesima dimostrazione. Qui la presentazione del tour da parte di COOP. Qualcuno racconterà agli studenti universitari di Pollenzo la storia completa di come sono andate le cose? Qualcuno si alzerà a chiedere “Mr. Schmeiser, ci spieghi come mai invece di buttare le tanto odiate piante ogm le ha accuratamente selezionate, conservate per l’inverno, trattate per la semina e piantate l’anno successivo su 1030 acri? Non le facevano schifo gli ogm?” ? Qui, badate bene,  non si sta discutendo se gli ogm convengano o meno, se facciano male o meno, se siano adatti all’agricoltura italiana o meno, se sia giusto o no brevettare dei geni. Stiamo parlando di raccontare la verità, tutta la verità e nient’altro che la verità! Questo blog lo leggono in pochi, ma spero che qualche studente dell’Università di Scienze Gastronomiche mi legga. Mi rivolgo a te, anonimo studente: fai leggere l’articolo originale ai tuoi compagni di studi, e se non ti fidi di quello che dico (un sano scetticismo deve sempre far parte del bagaglio di ogni scienziato) ancora meglio leggiti le tre sentenze dei vari processi. E trai le tue conclusioni, con spirito critico. Questo è ciò che dovrebbe creare e rafforzare il percorso di studi universitario. E se qualcuno di voi lettori ha un blog, e condivide queste idee, sarebbe una buona cosa scrivere due righe sull’argomento nel vostro blog, magari con un link all’articolo originale, in modo da diffondere il più possibile la corretta informazione su come si sono svolti i FATTI. Non vorrei trovarmi quest’estate Schmeiser invitato alla scuola estiva del Partito Democratico, se esisterà ancora, dopo che lo scorso anno hanno invitato Vandana Shiva. E non me ne frega nulla della colza ogm o della soia o di altri ogm della Monsanto, da cui per altro l’Italia dipende come mangimi per la produzione, tra le altre cose, di Parmigiano, Grana, Prosciutto di Parma e San Daniele. Se per assurdo venisse resa obbligatoria, da disciplinare, l’alimentazione delle bestie con mangimi ogm-free per questi prodotti DOP la produzione Italiana crollerebbe. Questo lo sanno benissimo anche i nostri agricoltori, sicuramente anche il presidente della Cia, la Confederazione italiana agricoltori, che parteciperà all’incontro con Schmeiser. E infatti nessuno si sogna minimamente di vietare le importazioni di mangimi ogm, perfettamente legali e indispensabili all’agricoltura italiana. Badate bene che non ho nessun tipo di conflitto di interessi riguardo agli ogm e pure della Monsanto non me ne frega nulla, e neppure dico che sono degli stinchi di santi. Con me non funzionano gli attacchi ad personam che troppo spesso vedo rivolti, da parte di chi ha pochi argomenti, a chi come l’ex ministro Umberto Veronesi ogni tanto parla in termini favorevoli delle tecnologie transgeniche. Io non sono finanziato da nessuno. E’ che francamente la disinformazione in Italia sull’argomento ha raggiunto livelli veramente tossici, e se non posso sperare che il Ministro Zaia legga i miei articoli, posso almeno cercare di raggiungere qualche studente. Chissà, magari uno di questi sarà il ministro dell’agricoltura del futuro. Prima o poi, statisticamente, almeno uno che abbia una visione chiara e non ideologica della faccenda lo dovremo pure trovare.... Dario Bressanini Blog aderenti all'iniziativa (in aggiornamento): PoggioargentierA: contro la disinformazione sugli OGM Paladar: combattere la disinformazione sugli OGM BiotecnologieBastaBugie: a volte ritornano: Percy Schmeiser e \"The Day After\" Filofoso Austro-Ungarico: Percy Schmeiser è in tour Vinix.it: False verità Salmone.org: Ad occhi chiusi contro Monsanto Voglia di terra: le leggende smantellate Quota periscopio: contro la disinformazione Anna Meldolesi: il castigatore delle multinazionali l'albero di maggio: preparate le uova marce Biotecnologie per tutti: Gli OGM, un mondo da scoprire Presente 2.0:  Monsanto, il contadino Schmeiser, gli OGM e la disinformazione La scalinata: sugli OGM un esempio di verità distorta Life on mars: ancora sugli OGM Templum Chrisae: disinformazione e OGM ADBlues:  Signore e signori: ecco a voi il martire ... Qualsiasi: Nemmeno i buoni sono dalla parte dei buoni Post Scriptum: le chicche a tour iniziato Per ora il premio per i \"peggiori\" due commenti al tour li vincono Il Manifesto con questo comico esempio di come in Italia non si vanno a controllare le fonti e ruralpini che addirittura mi cita, in questa frase che incornicerò sicuramente Ci sarebbe da piangere..." },
    { "title": "Le ricette scientifiche: il Pollo Teriyaki", "text": "Dopo aver parlato del maiale, questa volta tocca ad una ricetta con la carne di pollo. Tempo addietro avevo promesso di parlare del Pollo Teriyaki, ed ora mantengo la promessa. Con il termine Teriyaki si indica una tecnica giapponese di cucinare del cibo, solitamente carne o pesce, sottoposto all’azione diretta del calore di un grill, dopo essere stato opzionalmente marinato in un liquido a base di salsa di soia. E’ un grande classico della cucina giapponese (sebbene il Sushi o il Sashimi ultimamente siano molto popolari e più  conosciuti in occidente, essi rappresentano solo una piccola percentuale della cucina giapponese. Sarebbe come identificare la cucina italiana con la pizza, tanto per fare un esempio). Letteralmente Teriyaki significa: Teri=lucido, splendente e Yaki=cotto al grill. La patina lucida viene data dalla salsa.Spesso in occidente c’è un abuso del termine Teriyaki, e alcuni lo usano per indicare qualsiasi piatto a base di carne marinata nella salsa di soia. Cosa che non è. Questo \"finto teriyaki\", è ad uso e consumo \"occidentale”. Esattamente come per la carne di maiale, quando si cucina il pollo è opportuno prendere le dovute precauzioni sanitarie. Le infezioni alimentari causate dal consumo di carne di pollo poco cotta o da uova crude non sono una rarità, purtroppo. Salmonella, Staphylococcus aureus, Campylobacter jejuni e Listeria monocytogenes sono i batteri contaminanti più frequenti nel pollo. Per essere sicuri di eliminare ogni rischio da batteri eventualmente presenti è sufficiente cuocere bene la carne di pollo. Ricordo sempre che nonostante i metodi di allevamento moderni, i controlli veterinari e la cura degli allevatori, le infezioni batteriche purtroppo non possono mai essere escluse, per cui è opportuno prendere le dovute precauzioni ed essere consapevoli del rischio, piccolo ma non nullo, che si corre ad esempio consumando uova crude. La carne di pollo solitamente non si consuma cruda però è opportuno, dopo aver manipolato del pollo crudo per preparare la ricetta, lavarsi bene le mani e se ve le asciugate in uno straccio da cucina abbiate cura di metterlo da lavare subito dopo e di non utilizzarlo per asciugarci le posate La USDA consiglia di cuocere la carne di pollo a 74 °C, che è una temperatura abbastanza elevata e per alcune parti particolarmente magre, come il petto, può portare ad una carne asciutta e un po’ stopposa. L’Istituto Superiore di Sanità consiglia addirittura una temperatura più alta, 77 °C (e 82 °C cucinando un pollo intero). In realtà non è che i polli americani abbiano bisogno di temperature minori: se vi ricordate, quando ho parlato dei pericoli del latte crudo ho spiegato come muoiono i batteri. Se a 74 °C gli eventuali batteri di Salmonella sono decimati in una decina di secondi, a 77 °C lo saranno quasi istantaneamente. Veniamo al nostro pollo teriyaki. Ingredienti per 4 persone  La salsa Mettete in un pentolino 120 ml di salsa di soia. Aggiungete 70 grammi di zucchero. Con queste quantità la salsa non viene troppo dolciastra. Se invece vi piace il dolce potete arrivare anche a 100 grammi di zucchero. Aggiungete 30 g di Sake e 30 g di Mirin. Io li trovo entrambi facilmente nella sezione internazionale di un buon supermercato. Mirin e Sake sono entrambi prodotti fermentati di riso. Il Sake è più facile da trovare perché normalmente si beve, mentre il Mirin si utilizza solo per cucinare e si trova da noi con più difficoltà. Se non lo trovate usate solo il Sake aumentando a 50 g la dose. La salsa di soia è ricchissima di glutammato che deriva dalla degradazione, durante la fermentazione, delle proteine della soia. Se ricordate il glutammato stimola i recettori del gusto Umami, ed è per questo che rende gustosi i cibi. Prendete ora un pezzettino di ginger (zenzero). Anche questo lo trovate facilmente al supermercato, spesso nella zona della frutta esotica. Fatene un parallelepipedo tagliando la buccia con un coltello.  Grattugiatelo per bene, raccogliendolo in un recipiente.  Prendete ora uno spicchio d’aglio e tritatelo finemente. Quando ho parlato dell’aglio ho spiegato come l’intensità del suo aroma dipenda anche da quanto “danno” procuriamo alle sue cellule, per cui più lo tritate e più aroma riuscite ad estrarre. Io non amo le “caccavelle” da cucina monouso, ma in questo caso faccio una eccezione ed uso spesso uno spremiaglio per massimizzarne il sapore.  Aggiungete aglio e ginger alla salsa. La  carne Questa ricetta riesce meglio usando le sovracosce perché la carne è più saporita, rispetto al petto ad esempio, essendo un muscolo sempre in movimento; essendo più ricca anche di grasso e tessuto connettivo è anche più difficile da stracuocere   . Il petto di pollo, a mio avviso, non è l’ideale per questa ricetta. Potrebbe risultare troppo asciutto e meno saporito. Disossate le sovracosce. Io trovo sempre sovracosce con l’osso e la pelle, oppure senza osso e senza pelle. Siccome io voglio la pelle devo disossarmele da solo. Se vi piace la pelle, praticate tre o quattro lunghi tagli nella pelle in modo da far fuoriuscire, in cottura, il vapore della carne sottostante, In questo modo la pelle rimarrà bella croccante e la marinata può penetrare meglio. Se invece la pelle vi fa schifo, toglietela   .  Io normalmente lascio sempre un po’ di pelle, allo scopo di proteggere un po’ la carne dalla cottura al grill. E’ giunto il tempo di marinare il pollo. Io per marinare utilizzo sempre i comodi sacchetti con chiusura a zip: in questo modo non spreco salsa inutilmente. Ricordo che la salsa utilizzata per la marinata dovrà essere gettata via, e non deve essere in nessun modo riutilizzata, proprio per evitare problemi di contaminazione batterica.  Mettete i pezzi di pollo nel sacchetto, aggiungete un paio di cucchiai della salsa che avete preparato e marinate per 30 minuti. La volta scorsa, parlando della marinata per il maiale, avevo accennato al fatto che spesso le marinate contengono degli zuccheri riducenti (glucosio e fruttosio ad esempio) che serviranno, in cottura, nella reazione di Maillard. Nella salsa Teriyaki abbiamo aggiunto il saccarosio, che non partecipa alla reazione di Maillard non essendo uno zucchero riducente. In questo caso lo zucchero serve proprio per rendere dolce la salsa. Lo stimolo contemporaneo di più sapori (dolce, salato e umami in questo caso) è tipico della cucina orientale. La componente acida della marinata è fornita sia dalla salsa di soia che da Sake e Mirin. In teoria in ambiente acido il saccarosio si trasforma in glucosio e fruttosio (lo “zucchero invertito”) tuttavia in queste condizioni blandamente acide la velocità della trasformazione è molto bassa. Alla fine dei 30 minuti togliete il pollo dal sacchetto, sgocciolatelo ben bene e gettate il liquido residuo. Disponetelo, pelle in su, su una teglia. Mettete nel forno a grigliare (griglia superiore) per 10-15 minuti a seconda della potenza del vostro grill. Per evitare cotture disomogenee è buona norma, a metà cottura, ruotare la teglia di 180 gradi. Nel mio caso ho grigliato per 10 minuti totali. A fine cottura controllate la temperatura interna del pollo. Se è troppo bassa rimettetelo in forno per qualche minuto. Se è troppo alta.... la prossima volta vi regolerete meglio Addensiamo la salsa Mentre  il pollo è in forno possiamo addensare la salsa che è rimasta nel pentolino. Aggiungete i 3 grammi di amido. Per evitare la formazione di grumi mettete l’amido in un bicchiere asciutto. Aggiungete un poco di salsa e stemperate l’amido. Quando sarà fluido lo potete aggungere al resto della salsa. Accendete il fuoco e cuocete per qualche minuto, fino a raggiungere la densità che desiderate. Ecco il pollo all’uscita dal forno  Per essere più “autentici” dovreste preparare del riso bianco al vapore. A me piacciono molto le varietà orientali aromatiche come il Basmati o il Thai, anche se non sono Giapponesi. Rimando lo spiegone sul riso ad una prossima puntata Ora tagliate ogni pezzo di pollo a strisce larghe un centimetro, disponetelo sul letto di riso e condite con la salsa.  Buon appetito Dario Bressanini p.s. un grazie a Remo Remoli per la correzione riguardo al riso" },
    { "title": "Il vino di Luca Pacioli", "text": "No, anche se si parla di vino non sto scrivendo sotto l’effetto dell’alcool È una nebbiosa serata invernale, siete con un gruppo di amici e volete rilassarvi dopo una dura giornata di lavoro. Che fare? Andare al più vicino centro commerciale con annesso multisala, comprare popcorn, patatine con ketchup ed entrare al cinema a vedere l’ultimo successo di botteghino? Si potrebbe fare. L’unico problema è che non esiste un cinema nel vostro paese e neppure in provincia. Ma neanche nella vostra regione, e a dirla tutta, in nessun posto sulla terra. E a voler essere pignoli, nel vostro continente non esistono popcorn, patate né tantomeno il pomodoro. No, non siete in un futuro apocalittico post-terza guerra mondiale. Voi e i vostri amici siete seduti in una taverna fumosa, riscaldata dal camino e poco illuminata, con un boccale sul tavolaccio di legno e l’odore di un agnello arrostito che sfrigola sul grande spiedo in fondo alla sala. È il 1478, forse a Venezia, forse a Perugia, o magari a Milano. Come passare la serata allora, se non potete accendere la televisione, i romanzi gialli non sono ancora stati inventati, non potete andare ad un concerto, o in discoteca? Potete giocare! Il capobrigata, un frate che sta per diventare amico nientemeno che di messer Leonardo da Vinci, ha una serie inesaurbile di giochi, trucchi, enigmi e passatempi da proporre come “schifanoia”, per “schivar la noia”. E vi divertirete tanto che presto anche nelle corti vorranno il vostro vademecum. Presto quindi! Fra’ Luca sa bene che, attraverso i giochi, le meraviglie della matematica fanno breccia anche nelle “menti incolte”. E utilizzerà le sue arti aritmetiche per indovinare in quale dito e in quale falange nascondete un anello, quanti carlini, ducati, e sestini avete nella bisaccia, e quanti punti avete fatto lanciando i dadi. In una taverna possono forse mancare le carte da gioco? Ecco Pacioli stupire gli amici con giochi di prestigio, alcuni dei quali sono ancora nel repertorio di maghi e prestidigitatori moderni. Persino quando l’oste porterà il vino, il nostro inesauribile frate approfitterà per porre un quesito alla compagnia, utilizzando dei recipienti. Risolvendo l’enigma i boccali si potranno riempire di vino, e la serata di risate.  Quello che vi ho riportato all’inizio è il testo di un gioco che Luca Pacioli, figura fondamentale per la matematica Italiana ed Europea, inserisce in una raccolta di giochi matematici che troviamo in un suo manoscritto della fine del ‘400. Sapete già della mia passione per la matematica, accanto a quella gastronomica, per cui il gioco che propone il nostro frate, abbinando vino e matematica, non è neanche (troppo) Off-Topic Vi “traduco” il gioco in italiano moderno, per chi volesse tentate di risolverlo Una “soma” è una unità di misura non più usata. Agli effetti del gioco potete sostituirla con una misura moderna, come il litro. Come fate dunque a dividere in due parti otto litri di vino avendo a disposizione solo, oltre al contenitore da otto litri pieno, altri due contenitori non graduati vuoti da tre e da cinque litri? Potete fare tutti i travasi che volete. Ovviamente la soluzione ottimale è quella che richiede il minor numero di travasi di liquido. Prima di darvi la soluzione vi racconto qualche cosa riguardo a questo gioco che molti di voi conosceranno sicuramente. Forse però non tutti sanno che questo gioco ha un’origine medievale, come molti altri giochi matematici giunti fino a noi. L’attestazione più antica nota di questo problema risale alla raccolta di problemi contenuti nella parte degli Annales Stadenses redatta da Albert von Stade attorno alattorno 1240. Nel corso della narrazione degli eventi occorsi nel dicembre 1152, dopo un elenco di imperatori romani e germanici, segni zodiacali e arcivescovi, dopo averci informato della morte della vergine Hildegard, badessa delle sorelle del Monte San Roberto durante il papato del Papa Adriano e l’impero di Frederico, il compilatore ci informa di un lungo dialogo fra due giovani, Firri e Tirri. Secondo la tradizione delle celebrazioni dei Saturnali, il dialogo, che si svolge in una taverna, altro non è che una gara di enigmi: Qualche anno fa’ un problema appartenente a questa famiglia è salito alla ribalta della cronaca cinematografica: nel film Die Hard 3, i nostri eroi John McClain (Bruce Willis) e Zeus (Samuel L. Jackson) alla mercè del cattivo di turno Peter Krieg (Jeremy Irons), devono risolvere in pochissimi secondi un rompicapo per evitare l’esplosione di una bomba nascosta in una scuola elementare: sono al parco presso una fontana, e avendo a disposizione solamente una tanica da tre galloni e una da cinque galloni devono riuscire a preparare 4 galloni d’acqua. Inutile dire che i nostri eroi, probabilmente appassionati di giochi matematici, risolvono l’enigma giusto in tempo. Ecco invece Cip, l'Arcipoliziotto di Jacovitti, alle prese con un problema simile (preso dalla mia collezione de Il Corriere dei Ragazzi).  Pacioli nel manoscritto, fornisce due soluzioni diverse. Vi mostro la soluzione più lunga. La sequenza di travasi la potete osservare nella tabella. I recipienti sono indicati con A (8 litri) B (5 litri) e C (3 litri) E visto che ci sono degli appassionati linguisti tra i lettori, vi riporto anche il testo originale Come era diverso l’italiano parlato nel ‘400 vero? Lascio ai lettori il compito di trovare una soluzione migliore di quella presentata qua sopra, cioè che richieda meno travasi Vi starete chiedendo cosa abbia io a che fare con un manoscritto di giochi matematici medievali. Ora ve lo spiego. Vi ho presentato una parte di un lavoro molto più ampio dedicato ai giochi matematici che ho fatto insieme ad una amica. Il manoscritto da cui è tratto il gioco del vino è uno dei due autografi di Luca Pacioli noti ad oggi (l’altro è lo Schifanoia, ritrovato da poco, dedicato agli scacchi). Qualche anno orsono è stato proposto ad una filologa,  Silvia Toniato, la trascrizione e lo studio di questo manoscritto. Progetto che però per vari motivi era stato accantonato. In quel periodo io ogni tanto scrivevo degli articoletti di matematica ricreativa su Le Scienze. Silvia era abbonata alla rivista e, con le sue parole... Detto fatto. Silvia mi ha coinvolto in questo progetto. Insieme abbiamo trascritto, tradotto e commentato tutti i giochi matematici descritti da Pacioli, in modo da rendere interessante e divertente anche per il lettore moderno un testo della fine del medioevo. La descrizione del gioco che vi ho esposto è tratta dal nostro lavoro, ormai completato. A proposito, se c’è qualche editore interessato a pubblicare un libro con tutti i giochi e i commenti mi faccia un fischio Chi è dunque l’autore di questo testo? E’ un signore toscano, nativo di Borgo Sansepolcro, vissuto pressappoco cinquecento anni fa (1445ca – 1517), che ha avuto la ventura di imparare la matematica da un pubblico maestro a Venezia. Cosa significa? rispetto a oggi, è come dire che si sia specializzato a Cambridge : Venezia al tempo era, con Genova e Firenze, una delle città europee più importanti per il commercio internazionale, e lo strumento fondamentale per la gestione fruttuosa di un’attività commerciale era proprio la matematica. I pubblici maestri erano insegnanti stipendiati dalla città, e sappiamo che tendenzialmente erano i migliori sulla piazza a ricevere l’incarico (esistevano anche insegnanti privati naturalmente, in numero variabile a seconda della politica adottata da questa o quella città rispetto all’insegnamento privato, ma sulla loro competenza le autorità cittadine non garantivano). Nato in una famiglia non agiata, Pacioli finanzia i suoi studi a Venezia lavorando come precettore presso un mercante facoltoso; poi, vestito il saio francescano, peregrinerà per il resto della vita fra le principali città e corti dell’Italia di allora, come pubblico insegnante (Perugia, Napoli, Roma, Borgo Sansepolcro, Padova, Assisi, Urbino), come professore universitario (Milano, Pavia, Pisa, Bologna, Roma) e, soprattutto dopo la prima edizione della Summa de Aritmetica (1494), come amico e ospite prestigioso (di Leon Battista Alberti a Firenze, di Ludovico il Moro a Milano, di Guidubaldo di Montefeltro a Urbino). Il periodo trascorso a Milano presso gli Sforza (1496-1499) è uno dei più interessanti dal punto di vista scientifico: Leonardo da Vinci era ospite a corte, ove aveva istituito il circolo scientifico-letterario dell’Accademia, cui Pacioli partecipò attivamente, e l’amicizia fra i due divenne stretta e feconda. Si riconosce sia stato Pacioli a insegnare la matematica a Leonardo, ed è indubbia l’influenza di questo ultimo sul De Divina Proportione. L’opera, che è ancora oggi un punto di riferimento per i professionisti di arti grafiche, si svolge attorno a un canone artistico e una metafisica basati su una proporzione (quella che determina la sezione aurea) individuata come il fondamento dell’armonia universale. Il capitolo conclusivo, dedicato ai solidi (i 5 solidi regolari e quelli che ne derivano mediante aggiunta o asportazione di altri solidi), contiene una sessantina di tavole che riproducono questi oggetti geometrici; sappiamo che per una delle tre copie manoscritte esistenti del trattato tali disegni sono opera di Leonardo. A questo periodo risalgono anche altri due trattati del nostro autore, più strettamente legati alla sezione del manoscritto di cui ci siamo occupati. Uno è il De viribus quantitatis (Le proprietà della quantità), la più importante raccolta medievale di - diremmo oggi – ricreazioni matematiche e scientifiche. La potete trovare in rete completamente scansionata sul sito di Dario Uri, un famoso \"giocologo\"   . Per quanto riguarda i giochi matematici, il testo che abbiamo trascritto e commentato si presenta come una prima stesura di questo trattato, che verrà pubblicato trenta anni dopo, agli inizi del ‘500. L’altro è lo Schifanoia (ovvero De ludis in genere, cum illicitorum reprobatione, specialmente di quelli de scacchi in tutti modi), ritrovato recentemente e conservato presso la biblioteca Coronini Cronberg di Gorizia. Nel medioevo i problemi dilettevoli accompagnano l’apprendimento della matematica più di quanto non accada oggi: è raro trovare trattati di aritmetica pratica che ne siano privi. Ciò che invece per il medioevo è più raro rispetto a oggi sono le opere o le raccolte espressamente dedicate ai giochi. Fra quante di esse ci hanno raggiunti, la più importante per quantità e caratteristiche dei giochi è il De viribus quantitatis di Pacioli. Altre sono, ad esempio, l’Antologia Greca (V o VI sec.) e gli Ioca Clericorum, che, come il De viribus quantitatis, sono ‘ibridi’ dal nostro punto di vista, perché oltre ai giochi con i numeri contengono anche tantissimi indovinelli di altro genere, oltre ad essere interamente in versi; o le Propositiones ad acuendos iuvenes, di Alcuino da York - che fu l’artefice della politica culturale di Carlomagno (IX sec.) - tradotta e pubblicata recentemente in italiano. I giochi matematici del manoscritto Perché proporre a degli studenti in ‘ragioneria’ del ‘400 dei giochi matematici? Perché, dice Pacioli, sempre di matematica si tratta, e il fascino che essi esercitano scaturisce dai numeri e dalle loro proprietà. Pacioli non è certo il primo a inserire dei giochi matematici  in un testo di matematica “seria”.  Il papiro Rhind (1850 aC circa), il documento più antico che possediamo sulla matematica egizia,  contiene questo problema: Questo problema pare essere stato inserito nella raccolta solamente per divertire. A differenza dei problemi ‘seri’, i giochi divertono anche le persone che non capiscono la matematica, e può darsi che in questa forma la matematica riesca a far breccia nelle “menti incolte” (come dice Pacioli)  su cui altrimenti non ha presa.  Vi è inoltre un intento didattico non scolastico: Pacioli si preoccupa cioè che gli allievi conoscano in anticipo giochi e soluzioni perché facciano bella figura in pubblico meravigliando la compagnia, perché ne traggano vantaggio (alcuni di questi giochi, e quelli coi dadi in special modo, erano facilmente oggetto di scommesse) o perché non si facessero gabbare. Troviamo giochi di “divinazione”, non molto diversi da “indovino il numero che hai pensato” che sicuramente molti di voi avranno imparato alle scuole elementari o alla medie. Sono giochi che coinvolgono solo le quattro operazioni, ma il cui meccanismo è spesso meno semplice di quanto si possa pensare. Ci sono problemi famosi dall’ambientazione fantasiosa, con ebrei e cristiani che viaggiano su una nave in tempesta: per evitare il naufragio e salvare almeno una parte dei passeggeri qualcuno, estratto a sorte facendo “la conta”, deve essere gettato a mare; il gioco consiste nel far sì che, guarda caso, siano solo gli ebrei a finire in acqua. In altre varianti medievali, erano i frati Camaldolesi a finire affogati (chissà cosa avevano fatto di male) e i Francescani a salvarsi (qui sotto potete vedere un disegno che illustra la situazione, tratto dal Trattato di Aritmetica di Filippo Calandri del 1491).  Si passa poi a giochi che possiamo definire “da taverna” perchè richiedono la presenza di un gruppo di persone e di oggetti, tra cui dei dadi e delle monete. Lo scopo è sempre quello di indovinare qualche cosa: i punti dei dadi, dove è nascosto l’anello, o che monete hanno in mano tre amici. Ora come allora, l’ambientazione di un problema matematico è importante: se scelto bene permette di nascondere completamente la struttura matematica sottostante, e permette anche a chi non è appassionato di matematica di goderne nel cercare di risolverlo. In una taverna possono forse mancare le carte da gioco? Ecco Pacioli descrivere  alcuni giochi di prestigio basati sulle carte da gioco, alcuni dei quali sono ancora nel repertorio di maghi e prestigiatori moderni. Alcuni giochi chiedono di scoprire un algoritmo:  un metodo per portare a termine il compito assegnato. Giochi che sono diventati, negli ultimi decenni, passatempi anche per programmatori di computer. Non è raro trovare, in testi didattici sui linguaggi di programmazione, degli esercizi che chiedono di risolvere giochi ed enigmi, a volte proprio alcuni di quelli proposti da Pacioli. Come si vede, anche secoli dopo, questi giochi mantengono intatta la loro capacità di divertire insegnando, o di insegnare divertendo. Sicuramente alcuni saranno sorpresi di ritrovare in questa raccolta dei “grandi classici”: uno lo abbiamo già visto, ma se ne trovano altri come il problema dell’attraversamento di un fiume con una capra, un lupo e dei cavoli. Troviamo poi donne che vanno a vendere uova o perle al mercato, mariti gelosi, pezze di stoffa da tagliare e tanto altro. Insomma, una raccolta  che non ha niente da invidiare a quelle moderne, anzi: spesso molti giochi che troviamo nei moderni libri in carta patinata non sono altro che riadattamenti di giochi già descritti da Pacioli in questo manoscritto o nel successivo de Viribus. Aggiungiamo anche che questo manoscritto, e i giochi in esso contenuti, è pressochè sconosciuto agli studiosi di giochi matematici. Il confronto con il successivo e famoso de Viribus, è interessantissimo dal punto di vista della storia dei giochi matematici. Alcuni giochi appaiono tali e quali nel de Viribus, mentre ad altri Pacioli ha cambiato l’ambientazione, o la soluzione. Addirittura in un caso questo manoscritto presenta una soluzione... sbagliata! Pacioli correggerà l’errore nel de Viribus. Ho usato più volte il verbo “trascrivere” che forse ha incuriosito qualcuno. Ora vi faccio vedere un dettaglio del manoscritto, così vi rendete conto di quanto sia difficile anche solamente “leggere” la grafia di questi manoscritti, ancora prima di capire il significato del volgare del ‘400.  Io tutt'ora non riesco a decifrarlo ma la mia amica Silvia Toniato invece e' una maga a leggere la grafia di Pacioli C’è un altro motivo per cui oggi vi ho parlato di matematica, oltre che per \"spudoratamente\"   sperare che un editore interessato legga il mio Blog, ed è per avere la scusa di segnalare un’iniziativa meritevole chiamata “festival della matematica”, a cui partecipano anche i nostri dirimpettai di Blog i Rudi Matematici. Per ora vi saluto Dario Bressanini" },
    { "title": "Le difficoltà del pane biologico", "text": "Come vi ho raccontato in un articolo precedente, ho cominciato a fare degli esperimenti di panificazione. E come ogni buon pasticcione casalingo che si rispetti, ho iniziato a cercare informazioni in vari siti web, italiani e stranieri. Stavo leggendo per curiosità il sito americano “The Artisan”, di panificatori appassionati di pane italiano, e mi sono sorpreso di leggere questa frase sulla qualità della farina biologica Incuriosito, mi sono messo a cercare nella letteratura tecnica per capire se questo fosse vero o meno. Ora vi racconto quello che ho trovato. Nei paesi occidentali negli ultimi anni è cresciuto l’interesse, e la propensione al consumo, per i vegetali coltivati in maniera biologica, soprattutto perché spesso l’immaginario collettivo li percepisce come “più sani”. Nel 2006 in Italia sono stati dedicati a colture biologiche più di un milione di ettari, e precisamente 1.148.162 ettari. Nonostante le rese siano mediamente inferiori rispetto alle stesse colture coltivate in maniera convenzionale, il prezzo maggiore che una fetta di consumatori è disposta a pagare e i finanziamenti elargiti dalla UE e da altri enti pubblici fanno si che gli agricoltori guardino con interesse a questo metodo di coltivazione. Noi italiani siamo dei grandi consumatori di pasta, pane e riso, non stupisce quindi che sul ventuno per cento della superficie agricola italiana dedicata a colture biologiche si coltivino cereali, e precisamente  117.686 ettari a grano duro, 32.834 a orzo, 24.578 ad avena, 20.599 a grano tenero, 13.670 a riso, 13155 a mais e 1315 a segale. Da tempo gli scienziati di tutto il mondo hanno iniziato a studiare in che modo questo metodo di coltivazione influenza le proprietà dei vari prodotti agricoli, e in particolare di quelli, come il grano, che devono subire una lunga serie di trasformazioni tecnologiche e lavorazioni prima di finire sul nostro piatto. Vari articoli apparsi negli ultimi anni hanno messo in evidenza come le condizioni di crescita con minori quantità di azoto messe a disposizione dalla concimazione biologica si riflettano in modo significativo nella crescita e nel metabolismo del frumento e quindi nelle percentuali relative dei suoi componenti nutritivi. Un recente studio effettuato da ricercatori dell’INRAN (Istituto Nazionale di Ricerca per gli Alimenti e la Nutrizione) ha messo a confronto sei varietà di frumento tenero coltivandole sia in modo convenzionale sia in modo biologico. L’analisi chimica ha mostrato come il contenuto di minerali non sia collegato al metodo di coltivazione prescelto e  neppure il contenuto di un enzima, l’α-amilasi, importante nella panificazione. Il contenuto di proteine invece dipende direttamente dalla quantità di azoto fornito dal terreno: tutte e sei le varietà di grano coltivato a biologico hanno mostrato percentuali inferiori di proteine, in particolare di gliadine e di glutenine: le proteine che formano il glutine. Questo ha delle conseguenze importanti sulla qualità della farina diretta alla panificazione: la farina biologica ha un minor contenuto di glutine, assorbe meno acqua ed è, come dicono in gergo i panificatori, “più debole”, perché costruisce un reticolo meno sviluppato di una farina ottenuta da un grano coltivato con fertilizzanti chimici. Ha quindi un W inferiore (vi ricordare l’articolo sulla forza della farina?)  Il grafico che vedete, tratto da un articolo citato in bibliografia, riporta visivamente l’influenza sulla forza della farina del tipo di coltivazione. Vedete come le farine biologiche prese in considerazione dagli autori abbiano un contenuto proteico inferiore alle farine da grano convenzionale, e una forza mediamente più bassa, anche se mediamente sufficiente per la panificazione. I ricercatori dell’INRAN per verificare direttamente l’influenza della qualità della farina hanno confezionato del pane e verificato che il pane biologico ha un volume minore, risultando più denso di quello convenzionale. Le loro conclusioni confermano studi analoghi effettuati da altri studiosi,  sia in Italia che all’estero. Ad esempio ricercatori dell’Università di Pisa hanno trovato come il grano biologico abbia una resa per ettaro del 50 per cento inferiore, e un contenuto di proteine minore del venti per cento. Il pane prodotto è stato sottoposto ad un panel di assaggiatori che ha riscontrato differenze giudicando il pane biologico più aromatico ma anche più duro. Gli assaggiatori dovevano classificare il pane usanto una scala qualitativa: eccellente, buono, accettabile, scadente. La cosa curiosa di questo studio organolettico è che mentre il pane convenzionale ha registrato dei giudizi abbastanza concordanti (il 60% lo definisce buono e il 40% accettabile) il pane biologico invece mostra una variabilità molto maggiore nei giudizi (il 19% lo classifica eccellente, il 55% buono, il 16% accettabile e il 10% scadente). Anche uno studio canadese del 2007 ha trovato una differenza di volume nel pane, che potete vedere qui sotto  e conclude E aggiunge Cosa significa? Lo vediamo fra un attimo. Prima vediamo l’effetto della macinazione. Come se non bastasse il minore contenuto di azoto, a quanto pare c’è un altro fattore che rema contro l’uso della farina biologica: la tecnica di molitura. In un molino moderno il chicco viene sottoposto all’azione, in una specie di laminatoio, di vari cilindri di macinazione consecutivi che gradualmente riducono la dimensione dell’endosperma alla grandezza desiderata. Il prodotto finale è solitamente ottenuto miscelando frazioni di farina con granuli di dimensione diversa. La granulometria è importante anche perchè influisce sulle particelle di amido e su come queste vengono danneggiate durante la macinazione. Più amido danneggiato significa maggiore capacità della farina di assorbire acqua. Secondo uno studio di un gruppo di scienziati svedesi del 2004 le vecchie macine a pietra invece, che spesso nell’immaginario popolare riportano ai bei tempi andati e alla “farina genuina”   portano ad una farina meno capace di assorbire acqua, e con una diversa distribuzione granulometrica che influenza le caratteristiche del pane Lo studio ha considerato del pane ottenuto con farina integrale. Il tipo di macinazione del grano influiva, sul gusto, più dell’origine, biologica o convenzionale, del grano. Questo significa, visto che lo studio non è certo esaustivo e si è limitato a considerare poche varieta di grano, che usando una farina di questo tipo quanto meno si deve riformulare una ricetta per venire incontro alle diverse caratteristiche della farina macinata a pietra. Siamo di fronte ad un apparente paradosso: nonostante la qualità inferiore media della farina il pane biologico viene prodotto, acquistato e apprezzato regolarmente. Come mai? Il fatto è che l’apprezzamento di un cibo non dipende solamente dalle sue proprieta sensoriali oggettive. La percezione della qualità di un alimento dipende anche dall’idea che il consumatore ha di quell’alimento e delle sue aspettative. Negli ultimi anni sono apparsi vari studi che indagano il perché molti consumatori acquistino cibo biologico e come l’ideologia e il proprio sistema di valori influenzino il modo in cui apprezziamo il cibo. Uno studio svedese del 2005  ha indagato proprio sul pane biologico e sul ruolo che le informazioni hanno nell’apprezzamento gustativo del pane, in particolare per  chi compra cibi biologici, perché Questi studiosi hanno preparato quattro tipi di pane: simili ma con delle differenze significative in modo tale che fosse facile per gli assaggiatori stabilire una scala di preferenze. Le quattro farine utilizzate erano 1) grano convenzionale 2) grano biologico 3) grano convenzionale + amaranto 4) grano biologico + amaranto Sono stati sottoposti al test 480 svedesi durante la loro spesa al supermercato. Scopo del test non era stabilire se preferissero il pane biologico o quello convenzionale, ma come le loro preferenze fossero influenzate dalle informazioni ricevute. Ai partecipanti venivano sottoposti i quattro pani e per ogni tipo venita dato un foglio con una frase del tipo “Quanto ti piace questo pane fatto con farina biologica, che riduce il colesterolo e contiene amaranto?” oppure “Quanto ti piace questo pane fatto con farina convenzionale?”. Dopo aver letto la frase il consumatore assaggiava il pane e dava il suo giudizio tracciando una linea su un foglio: più lunga la linea più il pane gli piaceva. Le informazioni che ho scritto in corsivo potevano cambiare o essere assenti, e riguardavano l’origine della farina, presunte proprietà salutistiche e la presenza o meno del cereale amaranto, scelto perché probabilmente sconosciuto ai più, con  l’idea di capire come avrebbero reagito i consumatori ad un ingrediente sconosciuto. I foglietti letti dai partecipanti non necessariamente corrispondevano al pane assaggiato: il testo poteva affermare che il pane era convenzionale anche se preparato con farina biologica o viceversa. Questo perché lo scopo dello studio era capire come le convinzioni cambino il gusto percepito. Veniva poi sottoposto un questionario contenente domande come “quanto spesso mangi cibo biologico?” , “sei preoccupato per i residui di pesticidi nei cibi?” e altro, per raccogliere informazioni sull’assaggiatore e correlarle alle sue risposte. La scoperta interessante è che l’informazione sull’origine della farina cambia significativamente le preferenze delle persone che comperano cibo biologico. In particolare i dati e ancora Addirittura, i test mostrano come il miglioramento del punteggio sia maggiore per i campioni meno apprezzati senza l’informazione aggiuntiva. Insomma, se il pane non è oggettivamente molto buono ma la frase letta rafforza le tue convinzioni, allora il tuo cervello “inganna” il senso del gusto e ti fa apprezzare di piú quel pane. I consumatori che mangiano cibo biologico tutti i giorni hanno dato 63 punti (su 150) al pane senza informazioni sull’origine, ma il punteggio sale a 82 se viene detto che la farina è di origine biologica. Questo effetto psicologico è molto interessante perché mostra una influenza sulle capacità gustative dovuta all’informazione aggiuntiva ed era già stato osservato in precedenza, ad esempio, sui pomodori, dove l’informazione sulla provenienza biologica dei pomodori influenzava positivamente il giudizio gustativo Esiste anche una correlazione con le preoccupazioni sulla sicurezza alimentare dei cibi: Ricordo che la descrizione letta dall’assaggiatore non necessariamente corrispondeva a verità, per cui le differenze di apprezzamento del pane sono dovute all’informazione (creduta vera) e non a differenze gustative reali. Questo può spiegare in parte, a mio avviso, il recente trend verso cibi con l’etichetta biologica e il fatto che la GDO (Grande Distribuzione Organizzata) sia entrata di peso nel settore: il consumatore crede che questi cibi “facciano bene” (che sia vero o meno non ha importanza, l’importante è l’immagine mentale che il consumatore si fa) e quindi mangiandoli gli piacciono anche di più di quello che verrebbero apprezzati se non ci fosse l’informazione sull’origine biologica. Questo permette al venditore di vendere questi prodotti ad un prezzo maggiorato, molto di più di quello che sono i costi aggiuntivi dovuti alla sola coltivazione biologica. Gli studiosi volevano anche generare una risposta negativa introducendo un ingrediente sconosciuto ai più: l’amaranto. Contrariamente alle loro aspettative, l’informazione del contenuto o meno di amaranto non ha generato differenze. Diciamo che i consumatori (almeno quelli Svedesi di quei supermercati) non sono così prevenuti rispetto alle novità come invece supponevano gli ideatori del test. Le informazioni sui vantaggi salutistici di riduzione del colesterolo invece influenzano il test, ma meno di quanto faccia l’origine della farina. I ricercatori dell’INRAN citati prima concludono il loro articolo dicendo Che fare quindi per aumentare la qualità del glutine del grano biologico? Visto che l’agricoltura biologica esclude il ricorso ai fertilizzanti di sintesi una possibilità è quella di cercare di selezionare delle varietà di frumento che possano sfruttare meglio l’azoto messo a disposizione, utilizzandolo per aumentare le proteine del glutine rispetto ad altre proteine presenti. In questo possono aiutare le biotecnologie. L’agricoltura biologica non permette l’utilizzo di tecnologie transgeniche, quindi si sta cercando di ottenere modifiche genetiche utilizzando tecniche meno controverse, come la selezione assistita da markers molecolari (senza entrare nel dettaglio tecnico, i markers molecolari sono delle sequenze del DNA che indicano la presenza di un particolare gene che codifica una certa caratteristica della pianta in questione). Servono per capire se un dato incrocio ha trasferito o meno il gene che ci interessava. La necessità di migliorare la qualità e la varietà di piante a disposizione dell’agricoltura biologica è ben presente nel settore, e vengono dedicati dei convegni appositi. Ad un convegno tutto dedicato a come migliorare geneticamente i cereali utilizzati in agricoltura biologica, per migliorarne la qualità, dei ricercatori dell’INRA, un prestigioso istituto di ricerca francese, fanno proprio il punto della situazione per quel che riguarda l’uso di questi nuovi metodi selettivi biotecnologici applicati al frumento. E’ molto curioso il commento finale dell’articolo: Lasciate perdere i dettagli tecnici (mi ci vorrebbero due articoli per spiegarli   ), il senso della frase mi pare sia “ci sono delle tecniche per fare incroci con piante geneticamente distanti che sarebbero utili all’agricoltura biologica, magari dei parenti selvatici di grano, ma tecnicamente appartenenti ad un’altra specie. Non mi è chiaro se l’agricoltura biologica permetterà l’utilizzo di queste tecniche o se le vieterà come gia’ succede per altre tecniche. Speriamo di no. Fortunatamente i marcatori, da soli, sono ammessi” Devo dire che trovo tremendamente ironico il fatto che l’agricoltura biologica chieda aiuto alle biotecnologie per migliorare la qualità dei propri prodotti, ma poi queste tecniche rischino di non essere utilizzate perché rigettate “per principio” dall’ “ideologia biologica”. Dal loro punto di vista infatti, certi modi di incrociare specie diverse (anche se  non utilizzano tecniche transgeniche) sono ideologicamente inaccettabili. Se volete avere un’idea più chiara della “filosofia” che sta alla base dell’agricoltura biologica e dei problemi che questo presenta quando si vogliono applicare le biotecnologie vi consiglio la lettura di alcuni articoli del convegno sul miglioramento genetico dei cereali che ho citato prima (e messo in bibliografia) Queta frase è emblematica: È chiaro che con questi presupposti  la rotta di collisione tra le biotecnologie e la “filosofia biologica” è inevitabile. E voi lettori sapete che io, da buon “riduzionista estremo e razionalista militante” (nonchè “scienziato scientista”   ) , non posso accettare una posizione “a priori” contraria alle biotecnologie. Questa posizione a mio avviso ha qualche analogia con l’opposizione all’uso delle cellule staminali, ad esempio. Ha un non so che di “religioso” Ancora Io sono un feroce riduzionista   e ovviamente rifiuto in toto questa visione. È chiaro quindi che se si adotta questa “filosofia/religione/ideologia/sistema-di-valori” anche altre tecnologie corrono il rischio di essere rifiutate. Ad esempio c’è chi pensa che anche l’uso degli ibridi sia contrario ad uno dei principi fondanti dell’agricoltura biologica (chiamato il principio di integrità). E c’è anche chi pensa che neanche la selezione assistita da marker sia da utilizzare in agricoltura biologica: Sperando di non avervi annoiato troppo con questo lunghissimo articolo vi saluto. Alla prossima Una versione molto piu' breve di questo articolo e' apparsa sul numero di Marzo 2009 di Le Scienze. Dario Bressanini Riferimenti bibliografici Influence of growing conditions on the technological performance of bread wheat (Triticum aestivum L.) Marina Carcea, Simona Salvatorelli, Valeria Turfani and  Francesco Mellara International Journal of Food Science &amp; Technology, Volume 41 Issue s2, Pages 102 - 107 Use of molecular markers to improve wheat quality in organic farming systems, G. Charmet, F-X. Oury, C. Ravel Workshop on Organic Plant Breeding Strategies and the Use of Molecular Markers 2005 Organic Vs Conventional Winter Wheat Quality and Organoleptic Bread Test,  M. Mazzoncini, P. Belloni, R. Risaliti, D. Antichi, 3rd International Congress of the European Integrated Project Quality Low Input Food (QLIF) Effects of information on liking of bread, KIHLBERG Iwona; JOHANSSON Lisbeth ; LANGSRUD Øyvind ; RISVIK Einar. Food quality and preference 2005, vol. 16, no1, pp. 25-35 Confronto fra varietà di frumento tenero, Perenzin M., et al., Bioagricultura n° 108, 2008 Sensory qualities of whole wheat pan bread—influence of farming system, milling and baking technique.  Kihlberg I; Johansson L.; Kohler A.; Risvik E. Journal of Cereal Science, Volume 39, Number 1, January 2004 , pp. 67-84(18) Sensory Profiles of Bread Made from Paired Samples of Organic and Conventionally Grown Wheat Grain, L.E. Annett, D. Spaner, W.V. Wismer, Journal of Food Science Volume 72 Issue 4, Pages S254 - S260 (2007) Workshop on Organic Plant Breeding Strategies and the Use of Molecular Markers. Organic values and the use of marker technology in organic plant breeding, H. Verhoog Field selection and marker-assisted breeding, to do or not to do in organic breeding programmes? M. Haring" },
    { "title": "Gastronomia darwiniana. Se è speziato, un motivo c'è", "text": "Perchè vengono usate le spezie in molte cucine del mondo? Perchè in alcuni paesi più che in altri? E più in generale, perchè piacciono le spezie? A queste domande ha cercato di rispondere Paul Sherman, professore di neurobiologia e comportamento della Cornell University. La risposta ovvia è che le spezie migliorano il gusto, il colore e l'appetibilità dei cibi. Questa spiegazione tuttavia non  chiarisce perchè piatti che contengono composti chimici dal sapore pungente sono appetibili, e perchè alcune molecole contenute nelle spezie sono preferite dal gusto rispetto ad altre. La ragione, sostiene  Sherman, risiede nell'azione protettiva che queste sostanze chimiche hanno nei confronti dei batteri e funghi che degradano il cibo, e quindi l'utilizzo delle spezie in cucina è un esempio di adattamento evolutivo dell'uomo per combattere le intossicazioni da cibo avariato. Paul Sherman e la sua studentessa Jennifer Billing hanno esaminato quasi cinquemila ricette a base di carne estratte da 93 ricettari originali di 36 paesi del mondo, esaminando la correlazione tra l'uso di 43 spezie nelle ricette e la temperatura media nei paesi esaminati. I ricercatori non hanno distinto tra aromi e spezie, e hanno considerato spezie anche aglio e cipolla. Il risultato è stato che paesi con un clima più caldo usano più frequentemente le spezie dei paesi con un clima più freddo. Nei paesi più caldi praticamente ogni ricetta a base di carne utilizza una o più spezie mentre nei paesi più freddi molte ricette sono preparate senza spezie. Si passa dalle 9,3 spezie per ricetta della cucina Indiana, alle 4,6 spezie della cucina Tailandese, fino alle 0,3 della cucina Polacca. Se si pensa che le ricette tradizionali risalgono a tempi precedenti alla disponibilità di metodi di refrigerazione della carne, Sherman ipotizza che il motivo profondo dell'introduzione delle spezie nei cibi a clima caldo è stato quello, inconsapevole, di inibire la proliferazione di funghi e batteri nel cibo. Infatti 15 spezie della lista inibiscono almeno la crescita del 75% delle specie batteriche, e addirittura l'aglio, la cipolla e l'origano inibiscono o uccidono ogni batterio su cui sono state testate, mentre timo e cannella sono efficaci fino al 90%. \"L'uomo trasmette tratti benefici sia geneticamente che culturalmente, e questi includono i recettori nella nostra bocca e il nostro gusto per determinati sapori. Le persone che apprezzavano il cibo contenente spezie antibatteriche avevano una vita più sana, vivevano di più e generavano più figli, i quali a loro volta imparavano le ricette di famiglia contenenti le spezie benefiche\". In questo modo si è creato un vantaggio evolutivo di alcuni gruppi, che facevano uso di spezie, rispetto a coloro che non ne facevano uso. La spiegazione alternativa spesso addotta per l'uso delle spezie nei secoli passati, è che serviva a coprire il cattivo odore del cibo in decomposizione. In realtà questa spiegazione non può essere accettata perchè il cibo in decomposizione può essere estremamente tossico o addirittura mortale. Lo studio suggerisce anche una ragione del perchè alcune spezie o aromi, come il prezzemolo o il coriandolo, si aggiungono solo alla fine della preparazione e altre si aggiungono anche dall'inizio, come l'aglio o il rosmarino: alcune sostanze antimicrobiche vengono distrutte dal calore, e quindi se aggiunte all'inizio della ricetta perderebbero il loro valore protettivo. Per mettere alla prova questa ipotesi Sherman ha effettuato un secondo studio, esaminando 2129 ricette vegetali (senza carne o pesce) da 107 ricettari di 36 paesi per verificare se le ricette senza carne usassero significativamente meno spezie. L'analisi mostra come l'aumento dell'uso delle spezie con la temperatura media dei paesi è molto più limitato nelle ricette a base di verdure che non in quelle di carne, e in generale l'uso di spezie è più ridotto: i piatti a base di vegetali contenevano una media di 2.4 spezie per ricetta, molto meno del 3.9 per ricetta presente nelle ricette a base di carne degli stessi paesi, e anche la proporzione di ricette che utilizzano le spezie più antimicrobiche è minore.  Il motivo, spiega Sherman, è che le cellule vegetali resistono naturalmente di più delle cellule animali all'attacco di funghi e batteri sia a causa delle pareti cellulari più resistenti, sia alla presenza di particolari sostanze chimiche che per un'acidità piu' elevata. Questi meccanismi continuano a funzionare per un certo periodo anche dopo la morte della pianta. Anche le ricette evolvono: a lungo andare i batteri divenivano resistenti ad una determinata spezia, contaminando un piatto precedentemente ritenuto \"sano\", intossicando delle persone che avrebbero, da lì in poi, evitato di provare ancora la ricetta incriminata. Aggiungere una nuova spezia a del cibo che ha causato un'infezione può cambiarne il sapore, in modo tale da renderlo di nuovo appetitoso, e allo stesso tempo la nuova spezia può eliminare i microorganismi resistenti rendendo di nuovo “sano” il piatto. I ricettari tradizionali, dice Sherman, rappresentano la testimonianza scritta della corsa coevolutiva dei microorganismi patogeni e della risposta culinaria dell'uomo. I lavori di Sherman hanno alcuni punti deboli da approfondire e rafforzare come è stato fatto notare da Harold McGee in un commento apparso su Nature: dalla scelta non troppo vasta dei ricettari presi in considerazione al fatto che abbiano usato solo testi in inglese e presumibilmente “contaminati” dal gusto occidentale a come sono state considerate le proprietà atibatteriche. Tuttavia l’idea di base è sicuramente meritevole di attenzione e di ulteriori ricerche. Infatti dalla pubblicazione del primo articolo anche altri studiosi si sono interessati all’argomento, ad esempio applicato alla cucina Giapponese. Se il famoso biologo Theodosius Dobzhansky  disse: Niente ha senso in biologia se non alla luce dell'evoluzione, Darwin stesso, di cui si festeggia il bicentenario della nascita nel 2009, sarebbe stato sorpreso di apprendere che ragionamenti di tipo evoluzionistico si possono applicare con successo anche alla gastronomia. Buon bicentenario nonno Charles! Dario Bressanini Bibliografia" },
    { "title": "Miti culinari 4: il cucchiaino nella bottiglia", "text": "Una credenza popolare diffusa sostiene che per preservare l’effervescenza di una bottiglia di Champagne mezza vuota si debba inserire nel collo della bottiglia il manico di un cucchiaino, preferibilmente d’argento. La leggenda estende questa pratica anche alla preservazione delle bollicine della birra o di altre bevande gassate. E vero o è falso? Prima di proseguire volevo parlarvi della legge che regola la soluzione di un gas in un liquido: la legge di Henry. Considerate un recipiente chiuso contenente un liquido a temperatura costante con un gas disciolto. Potete pensare ad una bottiglia di birra o di Champagne, o ad una lattina di bibita gassata. Solitamente, nelle applicazioni gastronomiche   il gas disciolto è l’anidride carbonica (CO2) mentre il liquido è quasi sempre acqua (trascurando altre sostanze disciolte come zuccheri o alcool). Un gas diverso (N2O) lo abbiamo incontrato invece parlando della panna montata. Vediamo le cose dal punto di vista di una molecola di CO2. Questa si lega debolmente alle molecole di acqua o alle altre sostanze disciolte, si stacca, si riattacca, e si muove nel liquido con una certa velocità media. Ogni tanto nel suo viaggio raggiunge la superficie del liquido e, se ha una energia sufficiente per vincere i legami con le molecole d’acqua che la vogliono trattenere in soluzione, se ne va nella fase gassosa, nell’intercapedine tra il pelo dell’acqua e il tappo (o nella parte superiore della lattina). Qui trova altre molecole di CO2 che la hanno preceduta e, magari, aria o altri gas provenienti dalla fase di imbottigliamento. Questi però non ci interessano. Nella fase gassosa la nostra molecola di CO2 è libera di muoversi come vuole, in lungo e in largo, rimbalzando contro le pareti del recipiente e contro altre molecole. Rimarrà libera per sempre? No, perché ogni tanto la sua traiettoria la condurrà nuovamente contro la superficie del liquido e ritornerà nella fase acquosa. Se considerate moltissime molecole di CO2 disciolte queste si ripartiranno tra la fase liquida e la fase gassosa, instaurando un equilibrio. All’equilibrio in ogni istante un certo numero di molecole di CO2 escono dal liquido e un numero mediamente uguale rientra nel liquido. Il chimico inglese William Henry si pose la domanda: “come si ripartiscono le molecole di gas tra la soluzione acquosa la fase gassosa?” e nel 1803 pubblicò i risultati dei suoi esperimenti, enunciando la legge che ora porta il suo nome: p=kH c  dove p è la pressione della CO2 nella fase gassosa mentre c è la concentrazione di CO2 nella fase liquida. kH  è una costante. Henry misurò la pressione del gas nella fase gassosa (più precisamente misurò la pressione parziale, cioè la pressione dovuta solo alla sostanza in esame e non al resto dei gas eventualmente presenti) e notò che questa pressione era proporzionale al numero di molecole che rimanevano disciolte. La costante di proporzionalità kH oggi, in suo onore, si chiama costante di Henry. La CO2 ha una costante di Henry per la solubilità in acqua molto piccola, rispetto ad altri gas come l’azoto o l’ossigeno, presenti nell’aria in percentuali molto maggiori della CO2. Questo significa che se riusciamo a scioglierla in acqua, avrà una tendenza minore a fuggire nella fase gassosa (la legge di Henry fornisce un valore della pressione p più piccolo). Torniamo alla nostra bottiglia di vino frizzante, o alla nostra lattina di bibita. Prima di aprire il contenitore la pressione della CO2 è superiore alla pressione atmosferica. Tanto maggiore è questa pressione tanta più anidride carbonica è disciolta nel liquido, secondo la legge di Henry. Non appena apriamo la bottiglia, l’anidride carbonica gassosa intrappolata sotto il tappo fugge via (il rumore che si sente è dovuto a quello). Ora c’è della normale aria a contatto con il liquido, e questo significa che le molecole di CO2 che fuggono dalla fase acquosa non vengono più rimpiazzate: il nostro Champagne comincia a perdere di effervescenza, inesorabilmente. La perderà tutta? Praticamente sì perché la legge p=kH c si può utilizzare al contrario: nell’aria a contatto con il vino aperto la percentuale di CO2, e quindi la sua pressione, arriverà praticamente a zero (p=0) e quindi ci ritroveremo senza bollicine (c=0) disciolte. La perdita di CO2 però non è istantanea: per raggiungere l’equilibrio serve un certo tempo. In primo luogo le bollicine, per formarsi, hanno bisogno di un “appiglio” (chiamato centro di nucleazione) dove cominciare ad aggregarsi sino a raggiungere una dimensione sufficiente e poter sfuggire dal liquido. È per questo che se si aggiunge, (per scherzo ovviamente   ) del sale allo Champagne o alla birra, in corrispondenza dei granelli di sale che scendono sul fondo si sviluppano delle bollicine: la CO2 usa il cristallino di sale come centro di nucleazione. In secondo luogo la forma della bottiglia, con il suo collo stretto, rallenta la fuoriuscita della CO2 e la tiene per un tempo più lungo vicino alla superficie, contando anche sul fatto che l’anidride carbonica è più pesante dell’aria. La velocità con cui le molecole di gas se ne fuggono dal liquido è influenzata anche dalla temperatura: più è alta e più velocemente si sgasa la bevanda. La costante di Henry dipende dalla temperatura: più la temperatura è bassa e più i gas si disciolgono, e questo è uno dei motivi per cui le bevande gassate, siano esse Champagne, chinotto o birra, vanno bevute fredde. Questo vale per tutti i gas. Pensate all’ossigeno: le acque fredde dei torrenti di montagna sono ben ossigenate, e quindi sono popolate da pesci, come le trote (oppure i Salmoni al nord) che hanno bisogno di molto ossigeno. Cosa dobbiamo fare allora se rimaniamo con mezza bottiglia di spuma? (Come è già stato fatto notare nei commenti di un pezzo precedente, una bottiglia di Champagne si finisce sempre    ) La cosa migliore è trasferire il liquido in una bottiglia più piccola, in modo che risulti più piena possibile, e tapparla: in questo modo l’equilibrio tra fase liquida e fase gassosa si raggiunge velocemente con una perdita minima di anidride carbonica da parte della bevanda (Nota per gli studenti: dato che PV=nRT la pressione è inversamente proporzionale al volume a disposizione tra la superficie della bevanda e il tappo) Veniamo al mito del cucchiaino: la leggenda narra che per preservare l’effervescenza di una bottiglia di Champagne semivuota (o di una bottiglia di birra) sia sufficiente infilare nel collo il manico di un cucchiaino, meglio se d’argento. La leggenda è stata smentita una volta per tutte da uno studio sistematico eseguito da un gruppo di studiosi del Comité interprofessionnel du vin de Champagne pubblicato nel 1994 sulla rivista Le Vigneron Champenois (un grazie al lettore Yopenzo per avermi fornito l’articolo originale). Per effettuare lo studio gli scienziati hanno aperto un certo numero di bottiglie di Champagne, dopo averne misurato la pressione interna, inizialmente di 6 bar. Le hanno parzialmente svuotate togliendo 250 o 500 ml di champagne (che immagino si siano bevuti allegramente   ) Hanno poi provveduto a infilare dei cucchiaini in alcune bottiglie. Per poter effettuare dei confronti hanno ritappato altre bottiglie mentre altre ancora sono state lasciate completamente aperte. Dopo 8, 24, 48 e 72 ore in ognuno dei vari gruppi è stata misurata la pressione di CO2 e, come ulteriore controllo, le bottiglie sono state pesate: ovviamente a mano a mano che l’anidride carbonica fuoriesce dal vino questo perde di peso. Da ultimo gli studiosi hanno effettuato degli assaggi alla cieca per confrontare l’effervescenza. Il verdetto? Il cucchiaino è completamente inutile! La perdita di peso è identica se confrontiamo le bottiglie aperte e quelle con il cucchiaino, mentre nelle bottiglie ben tappate non si registra nessuna perdita di peso. La pressione residua delle bottiglie con il cucchiaino è solo leggerissimamente superiore a quelle aperte, e considerevolmente inferiore, come c’era da aspettarsi, a quelle ritappate. Come avevo promesso tempo fa anche io ho indagato l’effetto del cucchiaino. Non con lo Champagne ma con della birra. Non avendo a disposizione bilance accurate o misuratori di pressione mi sono limitato all’aspetto organolettico. Ho preso due bottiglie di birra (Pedavena), le ho aperte entrambe e, nel corso di una cena, ho versato e bevuto metà contenuto. L’effervescenza delle due bottiglie era simile. Dopo aver verificato che le due bottiglie mezze vuote avessero lo stesso livello di birra residua, ho inserito un cucchiaino in una delle due e riposto entrambe nel frigorifero. Come ho già spiegato la solubilità dei gas aumenta se il liquido è refrigerato. L’intento era di verificare dopo 24 ore se vi fosse una differenza sostanziale dal punto di vista organolettico, tra le due birre. Purtroppo, come ho scritto nei commenti di un altro post, il primo esperimento è fallito perché a mia insaputa a casa si sono bevuti nel frattempo un po’ della bottiglia di controllo   A questo punto poiché il liquido residuo era diverso nelle due bottiglie l’esperimento era da rifare. Qualche tempo dopo ho ripetuto l’esperimento (questa volta la birra era Menabrea). Dopo 24 ore ripetuti assaggi alla cieca hanno stabilito che non vi era differenza sostanziale tra le due bottiglie, confermando lo studio molto più serio e sistematico dei francesi. Insomma, lasciate perdere il cucchiaino e comperatevi qualche tappo ermetico Viene da chiedersi come mai questo mito persista. Se provate ad effettuare una prova come quella che vi ho descritto, con una bottiglia di controllo, capirete il perché.  Nella foto che vedete qui sopra ho versato nel bicchiere la birra lasciata per 24 ore in frigorifero nella bottiglia aperta (ma come abbiamo visto quella con il cucchiaino è identica). Forse molti di voi saranno sorpresi di vedere che, anche senza tappo, rimane un’effervescenza considerevole (che comunque dipende anche dal tipo di birra). Questo è il motivo per cui alcune persone che fanno la prova senza bottiglia di controllo sono indotte a pensare che il trucco funzioni. Probabilmente si aspettano, erroneamente, che in 24 ore l’effervescenza svanisca del tutto e quindi quando assaggiano della birra (o dello Champagne) ancora frizzante, attribuiscono il risultato al cucchiaino. Capite perché si insiste spesso sull’importanza di avere un gruppo di controllo sperimentale? Visto che il cucchiaino non funziona, il mistero è svanito, ed è inutile affannarsi a trovare spiegazioni più o meno scientifiche. Queste invece abbondano sul web, e soffrono tutte dello stesso problema: si cerca di inventarsi una spiegazione plausibile “a spanne” ad un fenomeno che in realtà non esiste. Spesso è facile inventarsi una quasi-spiegazione. Ad esempio, per “giustificare” la pratica del cucchiaino potrei inventarmi che il cucchiaino impedisce parzialmente alle molecole di CO2 di fuoriuscire dal collo della bottiglia. Qualche molecola che in assenza di cucchiaino sarebbe sfuggita via potrebbe invece andare a sbattere contro il metallo, rimbalzando verso il basso ritardando quindi la perdita di pressione. Potrei rendere apparentemente più credibile questa spiegazione usando un linguaggio un po’ più tecnico e oscuro, come “la presenza del cucchiaio aumenta il libero cammino medio delle molecole all’interno del recipiente rallentando il raggiungimento dell’equilibrio”. In realtà questo tipo di spiegazione “a spanne” non vale nulla, per lo meno sino a quando non si calcola l’effetto presunto e si misura quantitativamente la perdita di CO2. Può essere che questa mia “spiegazione” possa giustificare la pressione leggermente superiore in presenza del cucchiaino, misurata dagli studiosi francesi, ma come abbiamo visto non è tale da risultare organoletticamente rilevante. Purtroppo questo tipo di ipotesi “un tanto al chilo” si ritrovano abbondanti (anche sul web) ogni qual volta si voglia giustificare un fenomeno non dimostrato sperimentalmente. E se a volte si tratta tutto sommato di cose di poca importanza, come il nostro cucchiaino, l’efficacia della palla lavante, o l’influsso della luna sulla vinificazione o sulla nascita dei bambini, altre volte toccano direttamente la salute delle persone. E non posso qui non pensare a certe pratiche delle cosiddette “medicine alternative” verso cui trovo sia molto difficile far breccia con l'idea che si debbano effettuare esperimento rigorosi con un gruppo di controllo, mentre invece sono comuni gli aneddoti come \"con il cugino di mia zia ha funzionato\" oppure pseudospiegazioni un-tanto-al-chilo che tirano in ballo entità misteriose come le linee di energia universale  o i chakra deboli. (tra l'altro mi sono sempre chiesto perché in occidente le sciocchezze di origine orientale facciano più presa di quelle autoctone   ) Conclusione Il suggerimento \"potete utilizzare un cucchiaino per mantenere frizzante una bottiglia semivuota di Champagne o birra\"  è  Comperatevi dei tappi ermetici o ... evitate di lasciare bottiglie semivuote    . Dario Bressanini Della stessa serie: miti culinari 1: la sigillatura della carne miti culinari 2: il sale per montare gli albumi miti culinari 3: la sindrome da ristorante cinese Bibliografia Le mythe de la petite cuillere - Le Vigneron Champenois N. 12 Decembre 1994" },
    { "title": "Pentole e Provette: la Chimica ai fornelli", "text": "Prima di succedere a Hervé This come autore della rubrica Pentole e Provette che appare ogni mese sulla rivista Le Scienze, che ospita anche questo Blog, avevo recensito nella pagina delle novità librarie il suo ultimo (all'epoca) libro. Un lettore mi ha chiesto dove poteva trovare la recensione. Ho quindi pensato di metterla online sul Blog. Pentole &amp; provette. Nuovi orizzonti della gastronomia molecolare.di  Hervé ThisI Saggi del Gambero Rosso, 2003, pp. 254 (euro 16,00). Filtrare, riscaldare, raffreddare lentamente o bruscamente, mescolare, portare all’ebollizione, diluire, aggiungere ghiaccio, mettere in frigorifero. Sono gesti di tutti i giorni in un qualsiasi laboratorio chimico in qualunque parte del mondo. E sono le stesse operazioni che chiunque fa in cucina, dal più famoso degli Chef alla massaia. Non a caso, i chimici in laboratorio parlano scherzosamente di «ricette» quando seguono elaborate procedure per sintetizzare una molecola. Non deve stupire, perciò, se un chimico-fisico appassionato di gastronomia decide di mettere la scienza al servizio della buona cucina. Hervé This lavora all’Istitut National de la Recherche Agronomique a Parigi e tiene da anni una rubrica di «scienze in cucina» per Pour la Science, edizione francese di Scientific American. Il suo Pentole &amp; Provette sta diventando rapidamente un testo sacro della «gastronomia molecolare», l’insolita disciplina che studia la buona cucina dal punto di vista dei processi chimici, fisici e biologici che avvengono nelle pentole, nelle padelle e nel resto dell’attrezzatura gastronomica. Può sembrare strano che su Le Scienze si parli di un libro dove maionese, brodo, marmellate e soufflé la fanno da padroni. Ma è almeno altrettanto strano che un testo che descrive la cottura della carne attraverso la reazione di Maillard delle proteine, e l’annerimento della frutta tagliata tramite l’azione della polifenolossidasi sia pubblicato tra i saggi del Gambero Rosso. Eppure Hervé This ci avvisa che non c’è contraddizione: che cos’è la gastronomia se non l’arte dei processi fisici e chimici che avvengono durante la preparazione e la degustazione dei cibi? Il libro è diviso in quattro sezioni composte di agevoli capitoletti di un paio di pagine ciascuno. Nella prima si indaga su detti, proverbi e tradizioni culinarie: è vero che per fare il brodo la carne deve essere immersa nell’acqua fredda? E che i bianchi d’uovo non montano se si cambia senso di rotazione durante l’operazione? E perché si dice che gli gnocchi sono cotti quando vengono a galla? A volte i consigli della tradizione trovano il conforto dell’indagine scientifica, a volte vengono clamorosamente smentiti dall’esperimento, e scopriamo che per preparare un buon brodo è ininfluente la temperatura iniziale dell’acqua. Così come inserire un cucchiaino nel collo di una bottiglia aperta di spumante o champagne non ne impedisce assolutamente la perdita d’effervescenza, nonostante una credenza popolare affermi questo. La seconda sezione esplora la fisiologia del gusto, e veniamo a sapere che la bocca identifica solo cinque sapori: i quattro “classici” (dolce, salato, amaro, acido) più l’ultimo aggiunto, l'umami (termine giapponese che significa semplicemente «gusto»), che potremmo identificare grossolanamente nella sapidità. Sapore per altro già noto da secoli alla cucina orientale che ne sfrutta spesso le caratteristiche aggiungendo ai cibi del glutammato monosodico, stimolatore del gusto umami. La fisiologia del gusto è in realtà più complessa, continua This, perché ad esempio pare esistano ben cinque diversi tipi di «amari», ognuno con dei recettori specifici. La terza parte del libro è dedicata all’esplorazione e alla modellizzazione di molti processi gastronomici: dalla preparazione delle marmellate a quella delle gelatine o della besciamella, dove ci viene suggerito, su basi rigorosamente scientifiche, come evitare la formazione dei grumi, vergogna di ogni cuoco. Il vino ovviamente non poteva sottrarsi alla curiosità scientifica di un chimico-fisico francese, e svariati capitoli gli sono dedicati. La quarta parte, «una cucina per domani» è forse quella più stimolante. Se la scienza è in grado di indagare i meccanismi gastronomici, perché non provare a modificare e migliorare le ricette della tradizione in base alle conoscenze acquisite? O addirittura inventare nuove ricette? Per esempio, la crema Chantilly è una mousse preparata sbattendo la panna con la frusta in un recipiente freddo. Analizzando il processo, This si chiede se si possa creare un «cioccolato Chantilly». E, in un attimo, ecco fatto! Subito preparata una mousse di cioccolato che, contrariamente a quella classica, non ha bisogno di panna fresca o albume montato a neve. Alla fine della lettura del libro rimane solo un piccolo rimpianto: This è francese, e giustamente si addentra nei segreti della gastronomia transalpina, tra foie gras e Champagne, reblochon e quichelorraine. La cucina italiana è però altrettanto interessante (e gustosa) e sarebbe bello che prima o poi qualcuno ci raccontasse con la stessa passione la chimica del pesto o la termodinamica della pizza... Questa recensione è apparsa su Le Scienze 435 del Novembre 2004 Post Scriptum: devo dire che il desiderio espresso nell'ultima frase si è avverato" },
    { "title": "Declinazione di Chinotto", "text": "Nella discussione seguita all'ultimo post si è finiti a parlare, tra le altre cose, di sapori del passato. Ho deciso quindi di confessare pubblicamente che sono un amante del ... chinotto    (anche della Spuma, ma questa è un'altra storia   ) Lo so, è una bevanda del secolo passato, associata all'Italia in bianco e nero anni '50 pre-CocaCola. Non è cool, non è new e non è trendy, ma io me ne impippo e la bevo comunque Il caso vuole che mio padre mi abbia regalato dei chinotti appena colti dalla sua pianta e quindi volevo farveli vedere. Eggià, non tutti lo sanno ma il chinotto è un frutto. Più precisamente un agrume, frutto del Citrus myrtifolia, pianta originaria della Cina (da cui il nome) arrivata in Italia, pare, nel 1500 a Savona, dove ancora si coltiva commercialmente. Il Chinotto (bevanda) quindi è fatto con il Chinotto (agrume)... o no?  In mezzo alla foto potete ammirare il chinotto che mi ha regalato mio padre. Grande un po' più di un mandarino e dalla buccia molto rugosa e profumata. E' troppo amaro per essere mangiato e quindi la \"morte sua\" è finire in marmellata o, appunto, come aroma della bevanda omonima. Se volete altre notizie o curiosità sul chinotto, vi segnalo la Chinotto Homepage , il Sito del Chinotto e l'Arciconfraternita del Chinotto. Ora, in puro stile \"settimana enigmistica\" vi propongo il quiz \"scovate l'intruso\" nella fotografia qui sopra   . Gli indizi, come direbbe Ellery Queen, sono tutti sotto i nostri occhi, basta leggere le etichette (cosa che ogni buon consumatore dovrebbe imparare a fare). Cominciamo con la marmellata (veramente ottima!)  Contiene chinotto in grande quantità: scagionata Passiamo al secondo indiziato: la bottiglia di Chinotto Lurisia sulla sinistra:  Anche qui troviamo del chinotto, sotto forma di Infuso. Non ci è dato conoscerne la quantità. Le etichette solitamente elencano gli ingredienti in ordine decrescente di percentuale di composizione quindi contiene più succo di limone e aromi naturali (non meglio specificati) e meno Infuso di Chinotto. Ne approfitto per notare che il Chinotto di Savona è un presidio Slow food. Questo per rassicurare il lettore che nella discussione seguita al post precedente si chiedeva se fosse capitato in un \"Blog anti Slow Food\"   . Ovviamente no: continueremo però ad apprezzarne alcune iniziative e a criticarne altre. Comunque l'imputato è scagionato. Rimangono due sospettati: uno si chiama Chinotto e l'altro nò, o meglio Chinò. \"L'imputato si giri ed esibisca l'etichetta\"  L'acido L-Ascorbico è più comunemente noto come Vitamina C. Il colorante E150d appartiene alla famiglia del caramello, lo stesso colorante usato dal chinotto precedente che, forse per ragioni di marketing e sembrare più \"artigianale\", ha preferito usare la dicitura \"zucchero bruciato\", che sostanzialmente è l'E150a (più precisamente l'E150a viene estratto dallo \"zucchero bruciato\") Comunque, nonostante il nome ci avesse fatto sospettare, anche questa bevanda utilizza un estratto di chinotto, anche qui in percentuale ignota. Scagionato! Rimane la bottiglia da 1,5 litri.  Qui di chinotto, nel senso di agrume, nonostante il nome a quanto pare nemmeno l'ombra. Come è possibile? Il decreto del Presidente della Repubblica 2 agosto 2004, n.230 sulla produzione e il commercio delle acque gassate e delle bibite analcoliche gassate e non gassate dice all'articolo 4 che Tuttavia, l'articolo 5 precisa Ammetto di essere sempre un po' perplesso, da scienziato abituato a leggi naturali di solito chiare e non ambigue, di fronte alle leggi scritte dagli uomini (o per lo meno dagli Italiani   ) ed a come ci sia sempre bisogno di \"interpretare\" una legge e come addirittura questa interpretazione possa variare nel tempo. La mia interpretazione personale dell'articolo di legge è che le bevande a base di chinotto e di cedro possono non essere preparate a partire dal succo ma con generiche e non meglio specificate \"sostanze provenienti dal frutto\". Lo zucchero è sicuramente contenuto nell'agrume, così come l'acido citrico, e quindi siamo a posto. O forse il \"grimaldello\" sta nella dicitura Aromi, non lo so. Ogni commento legale più autorevole del mio è il benvenuto, in ogni caso di Chinotto (agrume) neanche l'ombra. Morale della favola: mai fidarsi troppo dei nomi (e leggete sempre le etichette) Alla prossima   Dario Bressanini" },
    { "title": "Biowashball, birra e l'esperimento di controllo", "text": "In questi giorni in casa sto investigando sull'affermazione che un cucchiaino inserito nel collo di una bottiglia di birra o Champagne aperta ne previene la perdita di anidride carbonica. Ne parlerò diffusamente in un prossimo articolo, riportando anche i risultati di altri ricercatori che hanno effettuato indagini sul presunto fenomeno (grazie al lettore yopenzo per avermi mandato un articolo al riguardo). Mentre aprivo bottiglie di birra   ho letto della polemica riguardo ad una palla detergente miracolosa, chiamata Biowashball, di cui parla Beppe Grillo nel suo spettacolo. Secondo i produttori, e secondo Grillo, la pallina permetterebbe di lavare senza detersivi (vendute dalle perfide multinazionali bla bla bla). Paolo Attivissimo nel suo blog Il disinformatico ha smontato il mito di questa palla, così come la rivista Il Salvagente, e la trasmissione mi manda raitre. Insomma, pare essere una bufala. Grillo non ci sta, grida al complotto, alle perfide multinazionali ecc. Cosa c'entra con il cucchiaio nella bottiglia di birra, direte voi? Il fatto è che sempre, prima di cominciare a cercare spiegazioni scientifiche di qualunque fenomeno, si deve essere certi che il fenomeno esista davvero. E' per questo che sto facendo gli esperimenti. Ma questi vanno fatti con cura: se pensate che basti prendere una bottiglia mezza vuota, inserirgli il cucchiaino, metterla in frigo una notte e il giorno successivo assaggiare la birra per verificarne la frizzantezza residua (sì, scoprirete che è ancora frizzante) vi sbagliate. Questi esperimenti hanno bisogno di un controllo, di un \"termine di paragone\" diciamo così. Qualcosa con cui confrontarsi. In questo caso è semplicemente una bottiglia identica, con lo stesso livello di birra ma senza il cucchiaino.  In questo Blog ne abbiamo parlato altre volte: volendo mettere alla prova il mito della sigillatura della carne c'è chi ha fatto gli esperimenti con della carne \"di controllo\". Quando ho verificato che il sale non serve per montare gli albumi, ho usato un test di controllo e così via. Il \"gruppo di controllo\" è fondamentale ad esempio quando si deve verificare l'efficacia di un farmaco, ed è una delle critiche giustamente rivolte alle cosiddette \"medicine alternative\": la mancanza di test di controllo rigorosi per verificarne la presunta efficacia. Altrimenti, parafrasando Mark Twain, potremmo scoprire che il raffreddore, prendendo il medicamento X, passa in 7 giorni. Se però non lo avessimo preso sarebbe passato in una settimana Sembra una cosa ovvia ma non lo è: in troppi usano l'approccio \"l'ho provato, e con me funziona\". La verità è che spesso non siamo in grado di dare delle valutazioni oggettive, e quindi abbiamo bisogno di un confronto oggettivo. Nel caso della birra sgasata, senza una bottiglia di controllo, assaggiandola la sentiremmo ancora frizzante, e saremmo tentati di dire \"il cucchiaino funziona!\". Ma sbaglieremmo. Un test sensato invece è  confrontare le bollicine residue con quelle di una bottiglia lasciata aperta senza cucchiaino. Grillo dice \"io l'ho provata, per noi funziona\". Questo non è un test rigoroso. Qualcuno, in giro per i blog, ha anche abbozzato un test, ma l'ha effettuato nella maniera sbagliata. Dice qualcuno in un commento di un blog L'unica cosa che questo test dimostra logicamente è che l'acqua ha un certo potere pulente, cosa d'altra parte ben nota. Mi rincuora però vedere che qualcuno ha almeno avuto l'idea di fare dei controlli. Le spiegazioni fornite dalla azienda svizzera sul suo presunto meccanismo di funzionamento sono francamente ridicole. Questo come direbbe Fantozzi, è una \"boiata chimica pazzesca\". Tuttavia, dal punto di vista puramente logico, il fatto che la spiegazione del presunto funzionamento sia priva di senso non dimostra che la palla non funziona, ma solo che i produttori non conoscono la chimica. Solo con un esperimento rigorosamente controllato si può verificare se il fenomeno è reale (cosa di cui dubito fortemente). Avete presente quella vecchia pubblicità di un detersivo dove una camicia sporca veniva tagliata in due e sottoposta a due lavaggi con detersivi differenti? Ecco! Più o meno. Test che, tra parentesi, un chimico (Fabrizio Zago, grazie a Eleonora e Valeria per avermi indicato il forum) ha effettuato su un prodotto simile: le noci del sapone. Niente. Nada. Nisba. Non funzionano. Solo una volta verificata la riproducibilità del fenomeno si può pensare alla sua spiegazione scientifica. Non vi aspettate però da me il test sulla biowashball: non ho intenzione di spendere 35 euro, e poi ho già il mio daffare con le birre sgasate. Il primo esperimento di controllo infatti è fallito: mia moglie a metà giornata ha pensato bene di bersi un po' di birra da una sola delle due bottiglie riposte in frigorifero. Si è bevuta il mio test di controllo   . Dura la vita dello sperimentatore Alla prossima - Dario Bressanini" },
    { "title": "Tenera è la carne", "text": "Pensate in quanti modi diversi potete cucinare la carne: arrosto, soffritta, alla griglia, brasata, stufata, lessa e così via. Può sembrare incredibile ma tutti i possibili modi di cottura della carne si basano su pochissimi principi scientifici. Uno di questi è che la carne ricca di tessuto connettivo deve essere cotta a lungo a temperature non troppo elevate e in ambiente acquoso. Le fibre muscolari sono tenute insieme del tessuto connettivo, a volte visibile ad occhio nudo a volte estremamente sottile e trasparente. Inframmezzate a volte da un po’ di grasso, un certo numero di queste fibre singole sono tenute insieme in un fascio da un foglio più grande di tessuto connettivo. Tanti fasci vengono tenuti insieme da uno strato più spesso di tessuto connettivo e formano il muscolo che a sua volta è attaccato alle ossa sempre grazie questo tipo di tessuto. Più i muscoli devono sopportare peso e fatica, più vengono esercitati e più sono ricchi di tessuto connettivo. Questo è costituito da tre proteine: il collagene, la reticolina e l’elastina. Il collagene è la più comune, ed è l’unica delle tre che si scioglie in acqua. La temperatura a cui questo avviene è diversa per specie differenti: per i pesci è circa 45 °C mentre per i mammiferi è 60-65 °C. Il collagene è costituito da tre “fili” arrotolati come in una fune. Fili diversi sono legati tra di loro con dei legami, tanto più forti quanto più è vecchio l’animale. Quando il collagene si “denatura”, cioè altera la propria struttura, le fibre si districano e si accorciano e, se il processo avviene in presenza di acqua, si sciolgono formando la gelatina. L’elastina e la reticolina invece, presenti anche nei legamenti e nei vasi sanguigni, non si sciolgono in acqua, si denaturano molto lentamente e a temperature superiori ai 90 °C. Il tessuto connettivo è troppo duro da masticare, e ben poco appetibile, e quindi va ammorbidito. Più collagene è presente e più dura risulta la carne. Ecco quindi che, per ogni taglio di carne, con una determinata percentuale di grassi, muscoli, e tessuto connettivo, è sempre una questione di trovare il giusto compromesso tra il desiderio di sciogliere il collagene, e quello di mantenere morbide le fibre muscolari. Se una bistecca di filetto andrà cotta velocemente ad alta temperatura, il cappello del prete, ricco di tessuto connettivo, è più adatto ad una cottura umida e lenta, per sciogliere il collagene e formare la gelatina che lubrifica le fibre muscolari rendendo la carne morbida al palato. La carne meno tenera, che però spesso è anche la più saporita, si cuoce normalmente in presenza di acqua e questa oltre che dal rubinetto di casa può provenire dal latte, dal vino, dalla birra, dal brodo, persino dai succhi della frutta. E nel corso dei millenni anonimi cuochi hanno inventato un’impressionante varietà di piatti succulenti basati su questo principio: spezzatini, stufati, brasati e così via. Se ne preparate uno abbiate cura che l’acqua non raggiunga mai l’ebollizione! Come abbiamo detto il tessuto connettivo si deve sciogliere, e questo processo inizia attorno ai 60 gradi. Aumentando la temperatura il collagene si scioglie più velocemente, tuttavia le proteine dei muscoli si accorciano, “strizzando” fuori dalle fibre l’acqua e i succhi, facendo indurire e asciugare la carne. Paradossalmente cuocendo male la carne in ambiente acquoso si corre il rischio di ottenere della carne asciutta. Compito del cuoco è bilanciare i due effetti: cuocere la carne ammorbidendola, sciogliendo il tessuto connettivo, ma senza indurire troppo le fibre muscolari. É per questo motivo che questi piatti vanno cucinati a “fuoco basso”, serve giusto la temperatura per sciogliere il collagene. Quindi non fate bollire mai l’acqua, ma lasciatela sobbollire dolcemente mettendo cioè il fuoco al minimo. Dovreste vedere solo qualche bollicina ogni tanto che raggiunge la superficie. Ancora meglio se vi procurate un termometro. Dario Bressanini p.s. in alcune zone d'Italia il termine \"Cappello del prete\" identifica un salume e non un taglio di carne bovina." },
    { "title": "Gli Ogm NON sono sterili, passando da Vandana Shiva (e Veltroni) a Nanni Moretti", "text": "Dopo aver letto per l'ennesima volta qualcuno affermare che \"gli ogm sono sterili\" stavo per accingermi a scrivere un articolo per spiegare che questo é uno dei tanti miti che circondano gli organismi transgenici. Duro a morire tanto quanto quello della inesistente fragola-pesce. E' una cosa che i lettori abituali di questo Blog sanno benissimo ma per chi è appena capitato qui è bene ribadire il concetto: il fatto di essere Organismi Geneticamente Modificati non implica che debbano essere sterili. Di fatto gli ogm in commercio non sono sterili né lo sono mai stati né lo debbono essere necessariamente. D’altra parte, pensateci, se fossero sterili non si parlerebbe cosí tanto di “contaminazione accidentale” no? Il cosiddetto e famigerato gene terminator che rende sterili non é mai stato utilizzato da nessuna parte, e se qualcuno afferma il contrario o é ignorante in materia o é in malafede o entrambe le cose (e se fossi in voi cambierei fornitore di informazioni   ) Anzi, se ci pensate se gli ogm fossero sterili risolverebbero alla radice proprio il problema della contaminazione accidentale di chi vuole, legittimamente, ad esempio coltivare magari Mais tradizionale a fianco di un campo di Mais ogm. E infatti si sta cercando di introdurre il gene della sterilitá maschile proprio per risolvere alla radice il problema della contaminazione. Non c’é nulla di cui spaventarsi, giá oggi sulle nostre tavole arrivano vegetali sterili senza che nessuno protesti (anche perché sarebbe insensato). Le banane sono sterili ad esempio (se non ci credete vi sfido a prendere una banana e piantarla). La loro sterilitá è “naturale”, ma per altri frutti é stata generata tramite mutazioni eliminando i semi. Dicevo, mi stavo accingendo a scrivere un articolo sulla sterilitá, sulla storia del famigerato Gene Terminator (dove tra l’altro le multinazionali hanno mostrato una stupiditá galattica e capacitá di comunicazione pari a quelle dei criceti. Ma tutti questi “esperti di comunicazione” che assumono che diavolo li pagano a fare?), recuperando il materiale sulla sterilitá maschile e cosí via, quando ho letto un brano dall’ultimo libro di Antonio Pascale “Scienza e Sentimento” che riguardava proprio questo argomento. Quindi il \"pippone scientifico\" lo rimando ad un prossimo post e per ora lascio la parola a Pascale: Eppure impazzano sulla rete gli allarmi, gli articoli, i Blog, le Email a catena di sant’antonio che parlano di “sterilitá degli ogm” e di come questi siano i “responsabili”, poiché sterili, del suicidio di migliaia di contadini indiani. L’attivista Vandana Shiva, invitata recentemente a Terra Madre, ne ha fatto un cavallo di battaglia, da anni, e in molti ci hanno creduto, e hanno fatto un “copia e incolla” di questa tesi su tutto il web. Peccato che la tesi sia falsa (mentre i suicidi sono tragicamente veri): un rapporto dell’International Food Policy Research Institute lo smentisce nettamente (leggetevi il rapporto se siete interessati). Ne avevano giá parlato Giovanni Spataro qui sui Blog di Le Scienze con La Versione (sbagliata) di Vandana, I ragazzi di BBB, Roberto Defez con Il gusto democratico per la miseria genuina: Anche Anna Meldolesi, su Il Riformista, usa parole sferzanti Pascale non é da meno: E qui, visto l’accenno alla sinistra di Pascale, torniamo al discorso iniziale, al Blog che ho letto che mi ha fatto incavolare. A quanto pare c’é anche chi, incredibilmente, riesce a collocare l’attacco a Vandana Shiva nella lotta “Veltroni-D’Alema”. Seguite la logica perversa: Veltroni ha invitato la Shiva alla scuola estiva del Partito Democratico (tra parentesi: pure Rifkin, quello delle balle sull'Idrogeno. Per la serie “Il PD come Tafazzi”. Ma invitare qualche scienziato serio no eh?), quindi chi attacca Vandana è sicuramente un D’Alemiano. Geniale. Non bastava chiedersi se Tex fosse di destra o di sinistra, ora ci si deve anche interrogare se il cotone OGM sia Veltroniano o D’Alemiano. \"Continuiamo così, facciamoci del male...\" Tornando a Pascale, agli ibridi e al suo bel libro (confesso che avrei voluto scriverlo io un libro cosí, se ancora non lo avete letto correte in libreria) : non tutte le colture sono ibridi, ma anche quando non lo sono spesso conviene al contadino comperare ogni anno semi certificati, privi di virosi e muffe, puliti e della varietá messa a punto piú di recente. Comperandole dalle industrie sementiere che, tra l'altro, sono quasi sempre le stesse che producono e vendono gli ogm. Semplicemente gli conviene. I contadini non sono stupidi. Il fatto é che tutti quegli intellettuali contro i quali si scaglia Pascale spesso non hanno la piú pallida idea di come funzioni l’agricoltura moderna e cosa stanno realmente mangiando. Per cui mi sembra opportuno chiudere questo post anomalo (e un po' incazzoso) con una citazione video di Nanni Moretti: “parlo mai di astrofisica io” ?  Ecco. \"Io non parlo di cose che non conosco\". Qualcuno avvisi Beppe Grillo, Dario Fo, Mario Capanna, Pietro Citati, e tutti gli altri intellettuali bersaglio del libro di Antonio Pascale. Alla prossima  Dario Bressanini" },
    { "title": "Il buon latte crudo di una volta", "text": "Mi pare ci sia in giro un po’ di confusione sul latte crudo. Soprattutto mi pare che manchi un po’ di prospettiva storica. Prima di continuare, per evitare che gli appassionati di complotti mi saltino alla giugulare   chiarisco subito che sono un consumatore, anche se sporadico, di latte crudo (ma non biologico, da quando ho scoperto che alle vacche malate danno preparati omeopatici invece di farmaci).Lo compero specialmente quando sono in vacanza in montagna, nell’Ossola (se vi ricordate avevo anche comperato del burro da latte crudo), consapevole dei rischi addizionali che corro rispetto al latte pastorizzato. Perché lo compro? Non per una presunta “superiorità” nutrizionale rispetto al latte fresco pastorizzato, e neppure in ossequio al Km 0. Lo prendo semplicemente perché lo trovo più gustoso. Ed è così non tanto perché non è stato pastorizzato, ma per via dell’alimentazione delle vacche, la stessa alimentazione alpina che ha reso più gustoso il burro. Ecco, sgombrato il campo dal mio “conflitto di interesse” organolettico   , vediamo di tornare indietro nel tempo di un secolo così possiamo capire meglio perché quasi ovunque le organizzazioni preposte alla salute pubblica e alla sicurezza alimentare (la Food and Drug Administration -FDA- e il Center for Desease Control -CDC- americani ad esempio, o l’ISS italiano) sconsiglino o in alcuni casi vietino la vendita di latte crudo. Con buona pace di Grillo non c’è nessun oscuro complotto delle grandi aziende produttrici di latte a scapito dei piccoli produttori del “buon latte di una volta”. Più banalmente la lezione imparata un secolo fa non è stata dimenticata dai responsabili della salute pubblica. A mio parere, per discutere serenamente senza fare allarmismi inutili e, allo stesso tempo, senza urlare ai complotti, serve, per rubare le parole al mio critico gastronomico preferito, Antone Ego, un \"po di prospettiva storica\" Louis Pasteur nel 1866 aveva mostrato definitivamente che riscaldare a temperature superiori ai 60 °C per un certo tempo sanificava il vino e impediva che funghi e batteri si sviluppassero, alterandone le proprietà e facendolo andare a male. In seguito applicò la sua scoperta anche alla produzione della birra, addirittura brevettando un processo di produzione. (Se volete conoscere la storia nei dettagli sarà pubblicata sul numero di Gennaio di Le Scienze). Pasteur non applicò la sua scoperta al latte e si dovette aspettare almeno altri 30 anni prima che la pastorizzazione venisse accettata perchè l’opposizione alla pastorizzazione era molto forte, e pare che alcune aziende addirittura lo pastorizzassero in segreto. Il batterio più temibile che tra la fine del 19° e gli inizi del 20° secolo si cercava di eliminare ovunque, anche dal latte, era il Mycobacterium tubercolosis. Sì, la tubercolosi si diffondeva allegramente anche tramite il latte. Gli studi sulla pastorizzazione erano ancora incompleti, e non si sapeva ancora con sicurezza quale combinazione di tempo e temperatura poteva eliminare il batterio della tubercolosi. Le temperature variavano da 50 a 100 °C e i tempi da 1 minuto a 6 ore!! Nella pastorizzazione si porta il latte ad una temperatura sufficientemente elevata da distruggere i batteri patogeni cercando di lasciare il più possibile inalterate le proprietà nutrizionali e organolettiche. Far bollire il latte come suggerivano le nostre nonne, ad esempio, quasi sicuramente elimina i batteri patogeni, ma non necessariamente le loro tossine, ma compromette le qualità nutrizionali e gustative. Prima di continuare è forse utile chiarire come muoiono i batteri.  Se li scaldiamo ad una certa temperatura (ad esempio nel grafico vengono scaldati a 50 °C ) in un certo periodo di tempo (indicato con D) la colonia di batteri si riduce del 90% (la scala delle y è logaritmica, ad ogni tacca la colonia batterica viene ridotta di 10 volte)  Nell’esempio del grafico il tempo che impiegano i batteri a ridursi del 90% se scaldati a 50 °C è di 12.8 minuti. Se manteniamo la temperatura per altri 12.8 minuti i batteri subiranno un’altra riduzione del 90% e così via. Se aumentassimo la temperatura il tempo necessario diminuirebbe. Questo tempo, e la temperatura, dipendono però dal tipo di batterio. Ora capite perché in genere la pastorizzazione non uccide il 100% dei batteri, e si tratta sempre di trovare il giusto compromesso organolettico e sanitario. Il latte viene tipicamente pastorizzato a 71.7 °C per 15 secondi. Questa scelta di temperatura e tempi è tale da distruggere la quasi totalità di batteri patogeni (e ovviamente anche parte degli altri batteri) Il latte era un alimento che quasi ovunque si consumava crudo, senza che fosse stato conservato al freddo. Era solitamente consumato a poche ore dalla mungitura. Negli Stati Uniti e in Inghilterra, con la grande crescita delle città  alla fine del ‘800 e con l’aumento del consumo di latte da parte della popolazione urbana, l’intervallo di tempo dalla mungitura al consumo poteva raggiungere i due giorni, e ovviamente durante il trasporto dalla campagna alla città non vi era refrigerazione. Essendo il latte un alimento molto nutriente, vi erano le condizioni perfette per far proliferare una moltitudine di batteri. Dopo le scoperte di Pasteur, gli scienziati americani dell’epoca avevano iniziato a sospettare del latte, perfetto terreno di coltura, come una delle possibili cause di contagio della più temibile malattia dell’epoca: la tubercolosi. Questa malattia nei soli Stati Uniti reclamava, agli inizi del XX secolo, 160.000 morti l’anno. La febbre tifoidea ne uccideva 25.000 ogni anno. Queste malattie, insieme ad altre come la febbre maltese, la difterite, la scarlattina e altre, pareva avessero qualche collegamento con il consumo di latte. La morte infantile era un “fatto della vita” all’epoca. Era considerata una fatalità “naturale”. Nel 1900 la mortalità infantile era, negli USA, del 40%. Un terzo di tutti i morti erano bambini. Nel 1905 le statistiche riportano  più di 100.000 bambini morti, di cui 39.000 deceduti per diarrea. Nel 1920 la mortalità infantile nelle più grandi città americane variava dal 72 a 203 morti ogni 1000 bambini. Ai nostri giorni la mortalità grazie al cielo non raggiunge l’1%. Il fatto che ci fossero così tante morti infantili per diarrea aveva portato alcuni scienziati a guardare con sospetto il latte bovino. A sostenere questa tesi vi era anche l’osservazione che nei neonati inglesi di Brigthon fino ad un anno di vita la mortalità infantile era del 6,5% per quelli allattati al seno, ma addirittura del 36% per quelli nutriti con latte bovino. Nella Londra dell’inizio del XX secolo alcuni parlavano del latte come del “veleno bianco” e potete vedere una vignetta dell’epoca che illustra bene il concetto  “Bevo alla morte dell’intera tavola” riportava la didascalia della vignetta con del \"latte impuro\", vincitrice di un premio dell’American Medical Associaton del 1910 Ironia della sorte, negli USA non fu un medico a mobilitarsi a favore della pastorizzazione del latte bensì un uomo d’affari, Nathan Straus, proprietario dei grandi magazzini Macy. Aveva perso un figlio ed era convinto che fosse stata colpa del latte. Incontrò il dottor Abraham Jacobi, un immigrato Prussiano interessato alla pastorizzazione e divenuto il primo professore di pediatria negli Stati Uniti, e decise nel 1897 di installare un pastorizzatore in un orfanotrofio, dove la mortalità era del 44%. L’anno successivo all’introduzione del pastorizzatore la mortalità si ridusse al 20%, per poi ridursi ulteriormente al 16% nel 1904. Grazie a questo successo Straus si convinse che la pastorizzazione poteva salvare la vita di migliaia di bambini e nel decennio successivo si impegnò a dotare la città di New York di vari pastorizzatori. La mortalità infantile si ridusse a un terzo, e nessuno ebbe dubbi che questa riduzione fosse dovuta alla pastorizzazione del latte. Anche in Europa le cose si muovevano: il chimico tedesco Franz von Soxhlet nel 1886, quattro anni dopo la scoperta di Koch del batterio della tubercolosi, propose un apparato per la sterilizzazione casalinga del latte. In Svizzera nel 1905 il chimico Niklaus Gerber propose alle latterie di Zurigo di pastorizzare il latte per combattere i problemi dovuti alle cattive condizioni igieniche degli allevamenti e al fatto che qualche produttore disonesto aggiungeva acqua (ovviamente impura) al latte. La danimarca fu la prima, nel 1904, a imporre la pastorizzazione per legge, ma dovettero passare ancora vari decenni perchè venisse resa obbligatoria in tutta Europa. Nonostante tutte le evidenze, l’opposizione alla pastorizzazione obbligatoria era forte e paradossalmente arrivava anche da medici, dalle industrie e dal consumatore. Una delle obiezioni contro la pastorizzazione era che questa avrebbe potuto mascherare il  latte di cattiva qualità, togliendo gli incentivi a produrre latte più sano da animali più controllati. I produttori erano contrari, perché temevano gli effetti dell’aumento dei costi. In più i piccoli produttori si sentivano svantaggiati rispetto ai grandi perché pensavano di non riuscire ad ammortizzare i costi superiori e quindi di essere costretti a chiudere. C’era chi sosteneva il “diritto a bere latte crudo” e chi sosteneva che la pastorizzazione rovinasse il sapore del latte. Come vedete nulla di nuovo sotto il sole: il latte ha sempre avuto un posto speciale tra gli alimenti ed è sempre stato difeso a spada tratta dagli alfieri in stile Slow Food che ne decantavano il “buon sapore di una volta” nonostante le evidenze scientifiche suggerissero di tenere un’opinione più cauta. In più, paradossalmente, anche molti medici si opposero alla pastorizzazione argomentando che questa avrebbe influito sulle proprietà nutrizionali del latte (anche se queste erano ben lontane dall’essere chiarite). Il latte è culturalmente ancor più emotivamente coinvolgente dell’acqua, tanto è vero che non ci fu nessuna opposizione alla campagna, parallela, di sanificazione e trattamento delle acque potabili. Ma a poco a poco la pastorizzazione venne resa obbligatoria salvando così, insieme alle via via migliorate condizioni igieniche, milioni di vite in tutto il mondo. Ecco, quando Carlo Petrini parla del “buon latte di una volta” forse non si immagina che scatena, in chi ha fatto della sanità pubblica la sua professione, tutta una serie di immagini del passato remoto non proprio piacevoli, e dimenticate dai più. La situazione ora è ovviamente profondamente cambiata. Gli alimenti sono sempre più sotto controllo e gli allevamenti di bovine da latte sono molto controllati. Per ogni alimento si cerca di controllare  i possibili rischi di infezione lungo tutta la catena dal produttore al consumatore. Tuttavia le intossicazioni alimentari sono all’ordine del giorno. Dal formaggio (nostrano o meno), dai salumi (biologici o no), dalle uova, dalle conserve (casalinghe o industriali), dal latte (crudo o pastorizzato), dal pesce (crudo o cotto), dai molluschi, dalla verdura (biologica o meno) e così via. E non c’è necessariamente una “truffa” dietro tutte queste infezioni. Il fatto è che mangiare, più che un “atto politico”, come dice qualcuno, è un “atto naturalmente pericoloso”, perché il rischio zero non esiste. E’ l’idea, sbagliata, che il rischio zero sia raggiungibile che porta spesso a interpretare male i fatti. Quello che i responsabili della salute pubblica devono fare è cercare di ridurre i rischi ad un livello ragionevole, soprattutto tenendo conto di determinate categorie a rischio, come i bambini, gli anziani, le donne incinte e i malati. Chiariti, spero, una volta per tutte i vantaggi sanitari della pastorizzazione, vediamo le condizioni del latte crudo oggi. Siamo ovviamente lontanissimi dalla situazione disastrosa di un secolo fa. I produttori di latte crudo, per poter vendere direttamente il loro latte nei distributori, devono sottostare a dei regolamenti sanitari ben più stringenti rispetto a quelli che riguardano la produzione di latte destinato alla pastorizzazione. Non stupisce quindi che un’indagine effettuata in Lombardia nel 2006 (potete leggerla per intero su l’Informatore Agrario sul sito di Mastitalia) mostri che “mediamente” il latte crudo all’origine è più probabile che rispetti i parametri di legge rispetto all’altro latte (prima di venire pastorizzato ovviamente. Dopo la pastorizzazione la carica batterica è molto ridotta) Interessante quindi confrontare i dati relativi alla qualità di tutto il latte prodotto in Lombardia (con i parametri di legge del latte a uso alimentare) con quelli relativi agli allevamenti che vendono latte crudo (forniti dall’Istituto zooprofilattico della Lombardia e dell’Emilia). Dall’esame di tali dati vediamo che nel 2006 il 20% dei campioni totali non era conforme a quanto previsto dal dpr 54/97. Tale dato scende al 5% quando vengono considerati gli allevamenti che vendono direttamente il latte crudo. Anche una ricerca dal titolo “qualità igienico sanitaria del latte crudo alla stalla ed al consumo in regione lombardia” presentato ad un convegno dell’Istituto Superiore di Sanità conferma la buona qualità media del latte. E anche i risultati per l'anno 2008 mostrano una buona qualità media del latte in vendita D’altra parte il latte crudo venduto direttamente al consumatore rappresenta una importante fonte di reddito per l’allevatore, visto che a fronte di 0,32-0,42 euro pagati per un litro da latterie e industrie, al distributore automatico un litro di latte crudo viene venduto mediamente ad 1 euro, con un guadagno più che doppio per il produttore. Non ho difficoltà quindi a credere che chi vende latte crudo abbia tutto l’interesse a mantenere il più sano possibile il suo latte e in ottime condizioni i suoi animali. E allora? C’è davvero un complotto ? Anna Meldolesi quando ha fatto scoppiare il caso si è inventata dei pericoli che non ci sono?  Vuoi vedere che stavolta ha ragione Beppe Grillo? Non proprio. Come dicevo, il rischio è stato ridotto considerevolmente, ma non è zero. Non può essere zero. La ricerca citata prima sulla qualità del latte lombardo conclude: Dei batteri patogeni di contaminazione fecale possono, ogni tanto, contaminare il latte (sappiate che il latte viene secreto praticamente sterile, senza batteri, né “buoni” né “cattivi”. Le contaminazioni batteriche hanno inizio dalla mammella e poi dall’ambiente circostante). Magari la mungitrice non è stata disinfettata a dovere, magari le mammelle non sono state pulite adeguatamente oppure sono soggette ad una infezione o per mille altri motivi. L’articolo dell’informatore agrario citato prima riporta che “nel 2006 Su 129 campioni controllati solo 2 sono risultati positivi a Listeria monocytosgenes” (la Listeria è un batterio particolarmente pericoloso la cui infezione può causare gravi problemi fino alla morte). Una percentuale molto bassa indubbiamente, però due casi, non zero, su 129 sono risultati positivi.  In un altro articolo dal titolo \"caccia ai nemici del latte\" pubblicato dal Mastitis Council sulla “Settimana Veterinaria” riportano dei ritrovamenti, nel latte crudo, di vari batteri patogeni: Salmonella, Campylobacter, Listeria e altri. E l’E. Coli O157 lo sì è trovato anche in latte e formaggi di malga: Chiariamo subito che non basta ritrovare qualche batterio nel latte o altrove perché questo possa creare dei problemi a chi se lo mangia. La carica batterica deve essere sufficientemente elevata da riuscire a superare le difese immunitarie, ed è per questo che alcune categorie come bambini o anziani sono considerate più a rischio di altre. Anche pochi batteri possono però moltiplicarsi e creare problemi, se il latte non viene pastorizzato e se il consumatore una volta prelevato il latte crudo non lo beve immediatamente ma lo lascia, magari un giorno o due, non adeguatamente refrigerato. E infatti sono anni che in tutto il mondo vengono riportati casi di infezioni da E. coli O157:H7, da Listeria, da Salmonella e così via causate dal latte crudo o da formaggi preparati da latte crudo (e ovviamente, anche da carne, pesce, uova, latte pastorizzato e così via). I siti del CDC e dell’FDA sono pieni di segnalazioni e anche il sito dell’istituto superiore di sanità ne segnala alcune (ad esempio una da Campylobacter jejuni che ha colpito almeno 12 persone in provincia di Pescara causato con tutta probabilità da latte crudo) So già cosa state pensando: “ma queste infezioni si possono contrarre anche dal pesce, dalle uova, dalla carne cruda”. Certamente, ma ricordatevi anche il discorso delle categorie a rischio, ed il fatto che non è possibile ridurre il rischio a zero per qualsiasi alimento. D'altra parte è abbastanza improbabile che un bambino di due anni si mangi cozze crude alla tarantina, o del sushi, della maionese fatta in casa o del carpaccio. La pastorizzazione elimina ogni rischio? Ovviamente no, ma, come dire, \"se la ricchezza non fa la felicità, figuriamoci la miseria\" Questo ovviamente non significa che si debbano ignorare i rischi dal consumare un hamburgher poco cotto (vari casi gravi di infezione segnalati) o anche semplicemente un formaggio prodotto da latte crudo. Ci ricorda il Mastitis Council che Ma precisa: Come vedete non c'è nessun allarmismo, ma solo una scientifica e razionale valutazione dei possibili rischi. Certo, nessun richiamo romantico ai bei tempi andati, niente frasi emozionanti che scaldano il cuore, niente turbinio roboante di emozioni. E meno male! (diffido sempre di chi vuole convincerti non con argomenti razionali ma puntando alle emozioni. Mi sa un po' di \"lato oscuro della forza\" alla Darth Vader   , per chi è appassionato di Star Wars, dove le emozioni prendono il controllo sul lato razionale) Quello che mi preme mettere in evidenza è che il rischio non è MAI zero, e le politiche di sanità pubblica cercano di renderlo ragionevolmente basso effettuando se possibile anche delle analisi costi/benefici. E infatti io e voi possiamo consumare in Italia (in altri paesi è vietato) dei formaggi da latte crudo non stagionati a lungo senza rischiare (troppo) di finire all’ospedale. Ma il rischio non è zero, ed è bene saperlo. Soprattutto nei casi come quello del latte crudo dove il punto debole, dal punto di vista sanitario, della catena è quello che succede da quando viene prelevato a quando viene consumato. Quindi non mi pare ci sia da stracciarsi le vesti se viene imposto di segnalare, sui distributori di latte alla spina, i possibili rischi e le contromisure da prendere. In più se l'attenzione da parte del consumatore verso il consumo di alimenti crudi quali carne, pesce, molluschi o uova mi pare esista e da più parti periodicamente si metta in guardia dai pericoli collegati, per il consumo di latte crudo mi pare non esista questa \"consapevolezza\", e viene addirittura consigliato ai bambini perché \"fa bene\". Quello che però  mi stupisce di tutta la questione del latte crudo è l’atteggiamento di chi, come Slow Food, cita ad ogni piè sospinto il cosiddetto “principio di precauzione”. La “litania” l’abbiamo sentita più volte, che si parli di ogm o di trattamenti industriali chimici o di additivi alimentari: “vogliamo il rischio zero”, “se c’è una seppur piccola probabilità che X possa fare male allora non possiamo accettarlo” e via su questo tenore. Ho già avuto modo in questo Blog di scrivere varie volte la mia opinione su questo cosiddetto principio: non ha validità scientifica, la sua applicazione può persino causare danni, mentre invece è usato da alcuni come strumento di pressione e decisione politica, mascherato da scienza. Pretendo tuttavia che chi lo adotta si comporti coerentemente. Mi pare invece che questo principio funzioni un po' a singhiozzo, e non se ne voglia tenere conto nel caso del latte crudo. Non mi pare possibile infatti negare che in questo caso il rischio esiste, ed è concreto. Piccolo ma non zero. Misurabile, muniti di microscopio, in termini di “conta batterica”, o in termini di pazienti ricoverati, come quei bambini di cui ci ha parlato Anna Meldolesi e confermati dal Ministero della Salute.Purtroppo non è necessario andare indietro di un secolo, al \"latte, il veleno bianco\" per trovare documentati nel mondo anche casi più gravi. Nel 2000 ad esempio in North Carolina una epidemia di Listeriosi originata da formaggio fresco fatto in casa da latte crudo (Queso Fresco messicano) ha contagiato 13  immigrati messicani, di cui 11 donne in gravidanza, causando 5 nati morti, 3 morti premature e 3 nati infetti. Il Queso Fresco è un formaggio tradizionale messicano a latte crudo, ed è culturalmente importante per gli immigrati messicani negli USA, continuare a produrlo in casa. Tuttavia, a causa della mancata sanificazione del latte, ha portato in passato a varie infezioni, come quella che vi ho segnalato. E' nato quindi il \"progetto abuela\" per sensibilizzare le immigrate messicane sul problema (molte non credevano che quel formaggio potesse causare malattie) e, soprattutto, sviluppare una ricetta alternativa, accettabile sia dal punto di vista organolettico che da quello etnico-tradizionale, batteriologicamente più sicura, preservando cosi le tradizioni familiari e l'identità culturale. Quindi suggerirei a Petrini di informarsi un po' meglio prima di avventurarsi in frasi come questa Principio di precauzione: se non è incoerenza questa..... E come ciliegina sulla torta si accusa (Cinzia Scaffidi di Slow Food su la Stampa del 14/12/2008) chi ha messo in luce questi rischi di “trattare i consumatori come fossero mezzi rimbambiti”. Come se invece Slow Food non trattasse i consumatori come rimbambiti ad esempio quando parla di ogm, invitando pseudoscienziate come Vandana Shiva a Terra Madre o personaggi di dubbio spessore come Percy Schmeiser. Io, consumatore, che gradirei molto consumare del mais ogm a MINORE rischio dimostrato di micotossine, non posso farlo, anche per l’ostruzione di organizzazioni come Slow Food. Invece per il latte crudo, nonostante il rischio indiscutibilmente MAGGIORE, si invoca la “libertà di consumo”. \"Ma mi facci il piacere...\" direbbe Totò. Vale davvero la pena far correre quel rischio, piccolo quanto si vuole, in nome del “latte dei bei tempi andati” a chi, magari come donne in gravidanza o bambini, può avere delle ripercussioni gravi? Che in fondo il buon Louis Pasteur non fosse proprio uno stupido lo avevano capito anche le nostre bisnonne che raccomandavano di far bollire il latte crudo. Dario Bressanini Lambasting Louis: Lessons from Pasteurization \"White Poison? The Social Consequences of Milk Consumption, 1850–1930 \" P.W.Atkins Social History of Medicine 1992 5(2):207-227 \"Perché non sa di nulla il latte che beviamo\", Carlo Petrini \"Got milk? make sure it's Pasteurized\" \"Escherichia coli 0157:H7 Infections in Children Associated with Raw Milk and Raw Colostrum From Cows --- California, 2006\" \"Nel latte crudo più qualità che nel latte alimentare\" Mastitis Council italia, l'Informatore Agrario 15/2007 \"qualità igienico sanitaria del latte crudo alla stalla ed al consumo in regione lombardia” in \"Le tossinfezioni alimentari:sorveglianza e controllo\" istituto Superiore di Sanità \"Latte crudo, la moda porta in ospedale\", Anna Meldolesi, il Riformista 3/12/2008 \"Caccia ai nemici del latte\" Mastitis Council Italia, La settimana Veterinaria n. 555, 14 Marzo 2007 \"INDAGINE SU ESCHERICHIA COLI O157 IN MALGA: ANALISI SU PRODOTTI, ANIMALI E AMBIENTE\" in \"Le tossinfezioni alimentari:sorveglianza e controllo\" istituto Superiore di Sanità \"INDAGINE SU UN FOCOLAIO DI GASTROENTERITE DA CAMPYLOBACTER JEJUNI NELL'UOMO: RISULTATI PRELIMINARI\" in \"Epidemiologia: strumenti per conoscere, agire e decidere in Sanità Pubblica Veterinaria\" Istituto Superiore di Sanità 2008 \"Outbreak of Listeriosis among Mexican Immigrants as a Result of Consumption of Illicitly Produced Mexican-Style Cheese\" Mac Donald et al. Clinical Infectious Diseases 2005; 40:677–82 \"Progetto Abuela\" \"Latte e Maiali, rischi veri, falsi allarmi\", Anna Meldolesi, il Riformista  11/12/2008 Altri Blog e siti Pro e Contro Biotecnologie basta Bugie Biola Ruralpini Anna Meldolesi Il Comizietto Bioetiche TrashFood" },
    { "title": "Proteine Giocattolo", "text": "E' Natale e tra cenoni e pranzi le occasioni di parlare di cibo non mancherebbero. Però sarebbe un po' scontato   e poi, lo confesso, non ho avuto molto tempo in questi giorni per scrivere. A Natale i bimbi (ma a volte anche i grandi   ) ricevono in dono dei giochi. Mi è quindi venuta l'idea di utilizzare un giocattolo in un modo che forse i suoi ideatori non avevano previsto: vi presento alcuni amminoacidi (o aminoacidi)  Sono una famiglia di molecole che hanno una estremità acida (hanno quello che i chimici chiamano gruppo carbossilico -COOH ) e una basica (un gruppo amminico -NH2). Il resto della molecola identifica il particolare amminoacido: Lisina, Alanina, Arginina, Istidina e così via. Alcuni amminoacidi sono molto noti: l'acido Glutammico ad esempio (vi ricordate quando abbiamo parlato del glutammato ?) o la Cisteina (componente importante dei capelli) Sono essenziali per la vita. Alcuni il nostro corpo riesce a sintetizzarli, mentre altri, detti amminoacidi essenziali, il nostro corpo non è in grado di produrli e quindi li dobbiamo... mangiare   (ad esempio il Triptofano) Gli amminoacidi si legano fra di loro per le estremità (il gruppo amminico di uno si lega al gruppo carbossilico di un altro) formando delle catene peptidiche come quella che ho costruito qui sotto con il giocattolo  Le catene di amminoacidi si ripiegano in una maniera particolare (chiamata struttura terziaria) formando delle proteine contenenti anche migliaia di amminoacidi. Nella maggior parte dei casi gli amminoacidi di ripiegano come in un gomitolo, formando delle proteine globulari  Gli scienziati ancora non sono riusciti a venire a capo del problema della piegatura delle proteine (o Protein Folding): in natura una certa catena di amminoacidi si piega sempre nella stessa identica maniera (altrimenti la proteina non funzionerebbe), ma noi non siamo in grado di prevedere con certezza la forma finale, né abbiamo capito fino in fondo come fa la proteina a ripiegarsi sempre nello stesso modo. Se risolvete questo problema un premio Nobel non ve lo leva nessuno Tornando alle nostre proteine globulari (lo sono ad esempio molte di quelle contenute in albume e tuorlo) aumentando la temperatura, o per azione meccanica, molte proteine cominciano a \"srotolarsi\" parzialmente: si dice che stanno denaturando.  Se ricordate abbiamo parlato a lungo della denaturazione delle proteine dell'albume ad esempio quando abbiamo preparato le \"meringhe scientifiche\" Non tutte le proteine sono globulari. Il collagene, ad esempio, è una proteina formata da tre filamenti che si avvolgono in una tripla elica.  Il collagene tiene, letteralmente, insieme le fibre muscolari. Quando viene scaldato comincia a denaturare: le eliche cominciano a separarsi, e per fare questo sono costrette a comprimersi longitudinalmente  Purtroppo facendo così \"strizzano\" letteralmente le fibre muscolari e contribuiscono a far perdere acqua. La carne allora diventa molto asciutta e dura. Continuando a scaldare le tre eliche del collagene si separano, e i filamenti singoli sciolti in acqua sono liberi di fluttuare: abbiamo ottenuto la gelatina.  Se la concentrazione di filamenti è sufficientemente elevata, questi possono tornare a legarsi tra di loro, ma in una forma diversa dalla tripla elica: si legano in modo casuale formando un reticolo tridimensionale che può, come sappiamo, intrappolare delle molecole di acqua (le palline di cereali nella foto   ) e formare un gel (come quando si prepara una panna cotta, o quando raffreddiamo un brodo ristretto)  Buone Feste Dario Bressanini" },
    { "title": "Il Vino Pastorizzato", "text": "Recentemente il tema della pastorizzazione del latte è tornato alla ribalta a causa di alcune infezioni trasmesse, a quanto pare, da latte crudo non pastorizzato. Questo trattamento deve il suo nome a Louis Pasteur, brillante chimico francese e uno dei fondatori della moderna microbiologia. La pastorizzazione consiste nel portare un alimento ad alta temperatura per un breve periodo di tempo in modo tale da eliminare dei microorganismi patogeni o comunque indesiderati che potrebbero altrimenti proliferare e creare problemi sanitari o organolettici. Il latte ad esempio viene scaldato tipicamente a 71.7 °C per 15 secondi. Il termine “pastorizzare”  è stato coniato, un po’ immodestamente, da Pasteur stesso, che chiese anche un brevetto sul procedimento. Tuttavia Pasteur non era interessato al latte e non applicò mai la sua tecnica all’alimento che invece oggi associamo al suo nome. Si interessò invece al vino e, successivamente, alla birra. Nel 1863 l’Imperatore Napoleone III chiese a Pasteur, già famoso grazie ai suoi studi sulla fermentazione e ai suoi esperimenti che confutavano l’ipotesi della generazione spontanea della vita, di occuparsi delle “malattie del vino”. Nel corso del 19° secolo il consumo di vino e di alcolici in Francia aumentò considerevolmente, in parte, paradossalmente, anche per le precarie condizioni igieniche in cui versava l’acqua. Si sapeva ormai che l’acqua, specialmente nelle aree urbane, poteva trasmettere delle malattie e quindi veniva considerato più ”igienico” bene birra  o vino.  Da vari anni però, a fronte di una produzione aumentata, i produttori francesi di vino lamentavano notevoli perdite, soprattutto nel vino esportato, dovute a cause ignote: a volte il vino diventava molto acido, altre volte amaro, oppure oleoso. Addirittura poteva perdere sapore da risultare come annacquato. Un produttore di vino di buona qualità di Monpellier, colpito da questa malattia, venne addirittura accusato di aver tagliato il vino con l’acqua. Pasteur accettò l’incarico e, per meglio studiare il problema, allestì un laboratorio dotato di microscopi e incubatori ad Arbois, in una regione che produceva vino, in modo da essere vicino alle cantine e poter osservare tutto il processo produttivo. Addirittura comperò una piccola vigna per meglio studiare il problema. All’epoca la produzione di vino era considerata un’arte, ed era opinione comune dei produttori che non avesse nulla a che fare con la scienza: si trattava solo di trovare un “equilibrio tra lo zucchero e i fermenti”. Pasteur ebbe l’intuizione che il deterioramento del vino potesse avere delle cause esterne: identificò, grazie al microscopio, un fungo che chiamò “fiore dell’aceto”. Distinse due fasi nella maturazione del vino: nella prima agiva il “fiore del vino”, necessario alla vinificazione (la fase, diremmo noi, in cui lo zucchero si trasforma in alcool), mentre nella seconda agiva il “fiore dell’aceto” rendendo acido il vino (noi diremmo che l’alcol etilico si ossida a acido acetico). Dopo tre estati passate ad Arbois ad analizzare vino e uva Pasteur riuscì a venire a capo del problema delle molteplici malattie del vino, identificando funghi e batteri responsabili dei vari tipi di deterioramento e comprendendo meglio l’importante azione dell’ossigeno sulla maturazione del vino. Imbottigliò del vino senza lasciare aria nella bottiglia. Quando venne stappato, l’anno successivo, Pasteur annotò L’ossigenazione quindi aiutava a invecchiare il vino, ma non si doveva esagerare o il vino ne sarebbe stato danneggiato. Identificò il fungo responsabile della “malattia grassa”, in cui il vino bianco diventava oleoso, proveniente solitamente da alcuni grappoli marciti e mescolati agli altri. Con il suo microscopio identificò anche i microorganismi responsabili delle altre malattie. Trovate le cause Pasteur passò a cercare dei rimedi. In passato, per prevenire il deterioramento, si era provato a congelare del vino prima di imbarcarlo per un lungo viaggio verso San Francisco. Tuttavia l’espediente funzionò solo parzialmente. Nicolas Appert decenni  prima aveva già suggerito di usare il calore, mediante bollitura, per preservare gli alimenti, ed erano noti all’epoca dei metodi di produzione di vino spagnoli e greci che bollivano il mosto o il vino. Pasteur suggerì quindi ai produttori di riscaldare il vino, in assenza di aria, per pochi secondi ad una temperatura tra i 60 °C e i 100 °C. Il suggerimento venne immediatamente criticato, accusato di far perdere al vino il suo buquet, il suo aroma complesso. Da buon scienziato Pasteur istituì un panel di assaggiatori esperti di vino, in modo da confrontare in modo controllato l’aroma del vino pastorizzato da quello “crudo”. Gli assaggiatori diedero ragione a Pasteur, e persino la rivista del settore, il Moniteur viticole, i cui giornalisti erano ostili allo scienziato, dovette ammettere che la pastorizzazione non alterava il sapore del vino. Per dimostrare l’efficacia del suo trattamento spedì del vino pastorizzato sulla fregata sybille verso l’Africa. Il vino arrivò inalterato. I risultati dei suoi studi vennero pubblicati nel suo trattato Etudes sur le vin del 1866. In seguito Pasteur applicò le sue scoperte alla produzione della birra, brevettando un procedimento di produzione.  Il processo di pastorizzazione del vino si diffuse rapidamente anche in Italia, in Lombardia e in Friuli. Oggi il vino viene prodotto solitamente utilizzando altre tecniche di controllo microbiologiche e la pastorizzazione non è quasi più utilizzata, mentre per il latte resta una operazione fondamentale. Dario Bressanini" },
    { "title": "Le ricette scientifiche: lo spezzatino base", "text": "Sul numero di Dicembre di Le Scienze (e qui sul Blog) spiegavo come la carne ricca di tessuto connettivo debba essere cotta in ambiente umido per un tempo sufficientemente lungo da sciogliere il collagene. Facciamo un rapido riassunto: la carne povera di tessuto connettivo deve essere cotta ad alte temperature, in ambiente asciutto, e per breve tempo. Una bistecca di filetto ad esempio si deve cuocere per breve tempo ad alta temperatura. Viceversa carne ricca di tessuto connettivo deve essere cotta a lungo a temperature non troppo elevate e in ambiente acquoso. Basandosi su questo principio nel corso dei secoli sono state inventate centinaia di ricette: spezzatini, stufati, bolliti, stracotti, brasati e così via. Quando cuociamo un pezzo di carne con tanto tessuto connettivo stiamo cercando di trovare un compromesso tra due esigenze opposte. Abbiamo visto tempo fa come le fibre muscolari del manzo perdano i succhi se scaldate a temperature superiori ai 65 °C. Tuttavia abbiamo anche visto come il collagene, la proteina solubile del tessuto connettivo, inizi a sciogliersi mediamente proprio a 65 °C, e cominci ad avere una velocità apprezzabile di solubilizzazione attorno i 75 °C (le altre due proteine del tessuto connettivo, la reticolina e l'elastina, non si sciolgono in acqua). Si tratta quindi di trovare un compromesso accettabile tra l'indurirsi delle fibre muscolari, con relativa perdita di acqua, e lo scioglimento del collagene. Questo significa che, poiché siamo obbligati a cuocere certi tipi di carne a temperature superiori ai 75 °C per sciogliere il tessuto connettivo, altrimenti sarebbero immangiabili, osserveremo sempre un indurimento iniziale della carne, dovuto all'irrigidirsi delle fibre muscolari con una conseguente perdita di succhi. A mano a mano però che la cottura prosegue il collagene si scioglie, le fibre muscolari cominciano a scivolare una sull'altra, lubrificate dal collagene ormai libero, e questo ha l'effetto di ammorbidire la carne sotto i nostri denti. Vediamo questi principi illustrati in una ricetta \"tipo\": uno spezzatino. Anzi, uno \"spezzatino base\" visto che riduco volutamente all'osso la ricetta omettendo passaggi gastronomicamente utili (l'aggiunta di vino ad esempio) per mettere in rilievo solo i punti scientificamente interessanti e trasferibili anche a ricette diverse. Per lo spezzatino la \"morta sua\" e' una polenta fatta come si deve, annaffiata del sugo rimasto in pentola, eventualmente passato se avete tagliato troppo grossolanamente le verdure e volete un sughino più denso e omogeneo. Un trucco per addensare un liquido e' aggiungere un po' di amido o, se ne siete sprovvisti, della farina. Attenzione alla formazione di grumi, specialmente se il liquido e' troppo caldo. E voi come lo fate? Che tagli di carne/animale/verdure/odori/liquidi utilizzate? Nella Blogosfera si trovano tantissime varianti: con il marsala ad esempio, di vitello,  o di maiale, senza dimenticare le versioni straniere, come lo Zighinì eritreo. Se avete un Blog, perché non mettete la vostra ricetta online e me la segnalate? Credo che lo spezzatino sia una delle ricette con più varianti esistenti   (e in famiglia sono un po' stufi della mia versione   ) Buon appetito Dario Bressanini" },
    { "title": "Che cos’è lo zucchero invertito", "text": "Parlando del fruttosio, vi ho raccontato come questo zucchero semplice (monosaccaride) legato ad una molecola di glucosio (altro monosaccaride) formi il saccarosio che tutti noi conosciamo e usiamo.Il saccarosio una volta raggiunto lo stomaco e poi l’intestino viene scomposto (il termine tecnico è idrolizzato) nei due zuccheri semplici. È possibile sfruttare questa reazione per produrre quello che viene comunemente chiamato zucchero invertito, cioè saccarosio parzialmente o totalmente trasformato in glucosio e fruttosio. A livello industriale viene utilizzato un enzima, chiamato invertasi, che catalizza la reazione e produce uno sciroppo che contiene una eguale quantità di glucosio e fruttosio e che può contenere, a seconda del tipo di prodotto, anche del saccarosio non trasformato. Il termine “invertito” si riferisce al diverso comportamento che la luce polarizzata mostra quando viene fatta passare attraverso una soluzione di saccarosio oppure di zucchero invertito. Non approfondisco oltre la questione, tra l'altro ininfluente dal punto di vista culinario   , ma ci torneremo sopra in futuro. La scomposizione del saccarosio in glucosio e fruttosio può avvenire anche in presenza di un acido, e questo era il metodo che veniva utilizzato una volta a livello casalingo (e industriale) per produrlo: trattare una soluzione di saccarosio con degli acidi quali l'acido solforico o il cloridrico avendo cura di scaldare, con cautela, la miscela per un certo periodo. L’acido non viene consumato durante la reazione, e quindi si doveva aver cura di neutralizzarlo, alla fine della reazione, con della soda, del bicarbonato di sodio o altre sostanze alcaline, lasciando inevitabilmente un residuo salino. A livello industriale questi residui venivano eliminati ma non è facile farlo in casa. Un tempo questi acidi forti si potevano acquistare in una qualsiasi drogheria. Ora se provate a chiederli probabilmente penserebbero che state cercando di preparare degli esplosivi, per cui lasciate stare Se avete bisogno dello zucchero invertito potete acquistare lo sciroppo già preparato. Non è facilissimo trovarlo ma neanche impossibile. A volte in qualche supermercato ho trovato il Golden Syrup. È semplice zucchero invertito a cui hanno lasciato un po’ di melassa bruna derivante dalla raffinazione dello zucchero di canna. È per questo che ha un colore ambrato e viene da alcuni usato come sostituto del miele. La composizione specifica dipende da quanto a lungo hanno idrolizzato lo zucchero. Una tipica composizione del Golden Syrup è 27% saccarosio, 23% glucosio, 23% fruttosio, 18% acqua e il resto residui insolubili vari.Non confondetevi invece con lo “sciroppo di glucosio” che è una cosa diversa e di cui parleremo prima o poi. Se invece siete degli appassionati di arcaiche procedure chimico-culinarie, ed in un eccesso di masochismo volete a tutti i costi produrvi il vostro zucchero invertito   , potete usare degli acidi meno pericolosi, come l’acido citrico o l’acido tartarico. NON pensateci nemmeno ad usare l'acido muriatico in vendita al supermercato!Sappiate che la reazione di idrolisi è tanto più veloce quanto più è basso il pH (quindi la soluzione deve essere molto acida) e tanto più è alta la temperatura. Il tipo di acido è praticamente ininfluente, conta solo il pH della soluzione  Il grafico qua sopra mostra il tempo necessario per trasformare metà di una data quantità di zucchero ad un certo pH (specificato dall’acido utilizzato e dalla diluizione acquosa. Tanto per darvi un’idea, il succo di limone ha un pH tra 2 e 3). Supponiamo di partire da 1000 grammi di zucchero e di aver aggiunto acqua e acido citrico in modo tale da essere a pH 3. Il grafico mostra che a 80 °C servono quasi un paio di ore per trasformare i primi 500 grammi di zucchero in glucosio e fruttosio. E i restanti 500 grammi? Se pensate che vi basti aspettare altre due ore vi sbagliate   Senza entrare nel perché chimico-fisico, sappiate che di quei restanti 500 grammi, la metà, e cioè 250 grammi, verranno trasformati nelle due ore aggiuntive. La metà della metà, quindi 125 grammi, aspettando altre due ore e così via. Potete vederla come la versione “chimica” della storia di Achille e la tartaruga Per questo motivo a livello casalingo non è facile riuscire a produrre dello zucchero totalmente invertito. Ad esempio a pH 2 e a 80 °C servono 97 ore per arrivare ad una purezza del 99.99%. Tuttavia, se vi accontentate di superare il 90% basta una mezz'oretta. Il grafico mostra come la reazione di inversione proceda anche a temperatura ambiente, anche se più lentamente. Questo significa che preparazioni dolci e acide, come marmellate, confetture o succhi di frutta, subiscono una lenta trasformazione anche lasciate a se stesse. L’effetto più immediato è che la dolcezza cambia un poco, poiché il saccarosio si è trasformato parzialmente in zucchero invertito, più dolce a basse temperature ma soprattutto con un profilo gustativo diverso. Lo zucchero invertito viene usato soprattutto in gelateria e in pasticceria. Abbassa il punto di congelamento; ha una affinità per l’acqua più alta del saccarosio, e quindi mantiene più umidi i prodotti, specialmente le torte. Questo significa che le torte fatte con lo zucchero invertito si seccano meno facilmente esposte all’aria. Un’altra proprietà utile in pasticceria è quella di evitare o ritardare la cristallizzazione. È per questo motivo che si usa per preparare glasse e coperture. A volte si aggiunge un po’ di acido (ad esempio il cremor di tartaro, il nome comune per l’idrogeno tartrato di potassio) ad uno sciroppo per invertirlo parzialmente, in modo tale da impedire la formazione di cristalli volendo preparare, ad esempio, delle caramelle. In più, a differenza del saccarosio, lo zucchero invertito può partecipare alla reazione di Maillard, e quindi contribuire al colore e al gusto di alcuni prodotti da forno. A volte si usa inconsapevolmente lo zucchero invertito: succede ogni volta che facciamo bollire una soluzione acida con dello zucchero. Quando si preparano delle confetture o marmellate ad esempio. Questo contribuisce a mantenere l'umidità nel tempo e a impedire la cristallizzazione. In letteratura si trovano articoli discordanti riguardo alla dolcezza relativa dello zucchero invertito rispetto al saccarosio. Alcuni articoli, molto vecchi, sostenevano che lo zucchero invertito fosse meno dolce del saccarosio, mentre articoli più recenti sostengono che sia un poco più dolce del saccarosio. Come abbiamo già avuto modo di discutere, il problema risiede principalmente nel fatto che la dolcezza del fruttosio dipende dalla temperatura a cui si trova. A temperatura ambiente quindi lo zucchero invertito è un poco più dolce del saccarosio (la maggiore dolcezza del fruttosio prevale sulla minore dolcezza del glucosio) Da ultimo, ricordatevi che il miele ha “quasi” la stessa composizione in zuccheri dello zucchero invertito al 100% poiché è quasi privo di saccarosio, mentre il fruttosio è solitamente presente in percentuali un poco maggiori rispetto al glucosio. Se proprio avete bisogno dello zucchero invertito e non riuscite a trovarlo potete usare del miele poco aromatico, eventualmente diluito in acqua. Dario Bressanini Bibliografia Some Observations on the Acid Inversion of SucroseTheo. R. Freeman  - Journal of Dairy Science Vol. 29 No. 2 101-113 (1946) Il grafico sull'idrolisi dello zucchero è preso da qui." },
    { "title": "Sto crescendo un avocado", "text": "Qualche tempo fa ho parlato dell'avocado, e delle sue \"anomalie\" rispetto al resto dei frutti. Avevo anche promesso di farvi vedere come far germogliare il seme. E' un esperimento simpatico e interessante, magari da fare coinvolgendo un bambino. E' semplicissimo: prendete un avocado, apritelo e utilizzate la polpa per farvi un guacamole strepitoso    Pulite un poco il seme dalla polpa, infilategli tre stuzzicadenti sull'equatore, tenendo la punta del seme verso l'alto. Prendete un bicchiere d'acqua e adagiate il seme, \"impalato\" dagli stecchini, nel bicchiere in modo tale che la parte inferiore peschi nell'acqua. Ora dovete solo aspettare. Il mio seme ci ha messo quasi due mesi prima di decidersi a far spuntare una piccola radice. Ecco come si presentava Dopo due settimane da quando è spuntata la radicetta il seme si è aperto ed è apparso il germoglio Dopo due settimane il germoglio cresce rigoglioso, prendendo il nutrimento dal seme Dopo due mesi, trasferito il seme in un vaso, ecco il fusto della pianta, con una sola grande foglia e delle piccole foglie che stanno nascendo (i biologi e i botanici in ascolto potranno sicuramente spiegare meglio di me cosa sta succedendo) Ed eccolo qui, tre mesi dopo, pronto per essere interrato Ora la pianta di avocado è nel mio piccolo orticello (insieme ad una pianta sorella). Dubito che fruttificherà mai, ma è stato molto interessante e divertente vederla crescere. Dario Bressanini" },
    { "title": "Radiazioni nucleari nell’orto", "text": "Mi piace andare per fiere ed esposizioni gastronomiche. Si assaggia e si scopre sempre qualche cosa di interessante e di dimenticato. Tempo fa ero ad una manifestazione gastronomica nel Monferrato: \"la disfida della polenta\". Prima della mangiata obbligatoria con antipasti, bagna cauda, polente varie e i mitici Krumiri Rossi con lo zabaglione (se passate da Casale Monferrato fate un salto a comperare i veri Krumiri), ho fatto un giro tra gli stand ad assaggiare vari prodotti, soprattutto biologici. Facevano mostra di sé, orgogliosamente presentati, molti \"mais autoctoni\", accanto a grossi cartelli con scritto \"OGM no grazie\". Mi veniva da sorridere al pensiero del \"mais autoctono\". In Piemonte! Un po' come la noce di cocco autoctona della Lombardia   . Ma parleremo un'altra volta del mais, che come credo saprete è \"autoctono\" del Messico e non certo delle Langhe o del Monferrato. In un piccolo stand, dopo un buon assaggio di nebbiolo, noto una agricoltrice biologica che mostrava tutta orgogliosa le sue patate viola. Bellissime. Sì, dalla polpa completamente violacea. “Cresciute rigorosamente in modo biologico”, la gentile signorina si affretta a spiegarmi. Le ha portate più che altro come curiosità. \"Belle\", le rispondo sorridendo. Non voglio certo fare il guastafeste instillando il dubbio che quelle bellissime patate biologiche potrebbero essere state \"modificate\" da scienziati in camice bianco, al pari degli ogm tanto avversati dagli agricoltori biologici. Guardate che meraviglia queste patate (tra l'altro molto ricercate dai cuochi \"postmoderni\" per le loro caratteristiche cromatiche)  Esistono delle particolari varietà di patate che sono colorate naturalmente, di viola, rosso, arancione e altri colori, ma altre hanno avuto il loro genoma alterato da scienziati in camice bianco, come vedremo. E guardate questi cavolfiori. Belli vero?  Ogni anno arrivano sul mercato tantissime nuove varietà, frutto di selezioni mirate assistite da tecniche biotecnologiche, magari ottenute da agricoltori High-Tech, ma anche di vere e proprie manipolazioni genetiche (e non sto parlando di ogm), di prove di laboratorio, di scienziati in camice bianco e mascherina... e di radiazioni nucleari. Raggi gamma, sì, avete presente quelli che hanno trasformato Bruce Banner in Hulk? Ma anche raggi X, raggi alfa, raggi beta e fasci di neutroni lenti. Di certo sembrano più l'armamentario di Mazinga e di Goldrake che strumenti dell’agricoltura. Pazzi questi scienziati, vero? Ma di certo coloro che già ci “proteggono” dall’invasione degli ogm non permetteranno mai che arrivino sulle nostre tavole alimenti ottenuti con mezzi così \"artificiali\", in “spregio” alla natura. Non possiamo mangiare qualcosa se prima non sono stati effettuati decenni e decenni di prove. Dove lo mettiamo il tanto declamato \"principio di precauzione\" ? Come facciamo ad essere sicuri che questi prodotti non facciano male? E poi non possiamo \"contaminare\" il nostro ambiente! Una volta liberati questi semi mutanti, non si potrà più tornare indietro. E come hanno ripetuto per anni ministri di destra e di sinistra (ed ora il ministro leghista Zaia) riguardo agli ogm, l'Italia non ha certo bisogno di utilizzare colture mutanti. Ottenute dalle perfide radiazioni nucleari poi.... Noi dobbiamo valorizzare i prodotti tipici e l’agricoltura di qualità, pofforbacco. Nel mondo non siamo certo famosi per le patate viola o arancioni, perdindirindina. Noi siamo famosi per la pasta, fatta con il grano duro:Spaghetti.Maccheroni.Fusilli.Mezze penne rigate.Bucatini... Potete star certi che gli stessi \"paladini\" che ci difendono dall'”invasione” degli ogm non ci penserebbero un minuto a  difendere la nostra salute e l'ambiente dall'ennesimo prodotto di una scienza ormai lontana dalle capacità di comprensione dell'uomo comune. Ci potremmo sicuramente aspettare interpellanze di qualche parlamentare. Qualche messa in scena di Greenpeace. Sicuramente qualche oscura ricercatrice russa dichiarerà che dei topi nutriti con semi mutanti hanno mostrato delle degenerazioni fisiologiche. La trasmissione Report indagherà, chiamerà qualche \"esperto\" (come quando parlavano delle inesistenti Fragole-Pesce, ricordate?), Slow Food non mancherebbe di stigmatizzare questi prodotti lontani dalla tipicità italiana, qualche associazione dei consumatori chiederebbe il sequestro immediato di tutti i prodotti e Coop ripeterebbe la cantilena, mentre spingete il carrello “Plin Plon, noi non usiamo prodotti modificati da radiazioni nucleari”. O no? Se vi dico che da almeno trent'anni questi prodotti sono tranquillamente sulle nostre tavole che cosa pensate? No, non è uno scoop. Queste sono tutte cose note. A me, agli ambientalisti, a Greenpeace, a Slow Food, alla Coop, a Report, a Vandana Shiva e così via. E se cercate su qualche sito web ambientalista una qualche \"lista nera\" di prodotti ottenuti da semi mutati da radiazioni nucleari dubito la troverete. Ma potete cominciarla voi. Iniziate a scrivere:SpaghettiMaccheroniFusilliMezze penne rigateBucatini... Specie diverse La vita sulla terra si è evoluta tutta da qualche cellula primordiale, da qualche batterio. I pomodori che abbiamo oggi non esistevano una volta, così come non esistevano le zucchine, i rinoceronti, gli abeti, gli uomini e le volpi. Tutte le diverse forme di vita che osserviamo oggi sono il risultato dell'evoluzione e dei suoi meccanismi. Una delle barriere psicologiche più forti che impediscono l'accettazione degli ogm è il fatto che molte persone pensano, detto semplicisticamente, che i pomodori sono sempre esistiti, e sempre esisteranno. Che sono sempre stati diversi dai peperoni e sempre lo saranno. Ma la verità è che uomini, peperoni, topi e pomodori hanno una moltitudine di geni in comune, perché abbiamo una unica origine, per quanto per alcuni questo sia difficile da accettare. Forse non è un caso che alcuni esponenti anti-ogm siano anche oppositori di Darwin e della teoria dell'Evoluzione. Per costoro il pomodoro e il peperone sono stati creati diversi, e quindi vedono come “innaturale” o addirittura “immorale” intervenire nei piani di Dio. Tutti gli esseri viventi, a seconda del loro grado di parentela, hanno la maggior parte dei loro geni in comune. Questi sono prima di tutto i geni fondamentali della vita, evoluti centinaia di milioni di anni fa, e che sono necessari ad ogni cellula, per la produzione di aminoacidi, di zuccheri, di grassi e proteine. Geni che regolano il metabolismo, la crescita, la moltiplicazione e così via. Specie imparentate condividono la maggior parte del genoma di un antenato comune da cui si sono separati magari decine o centinaia di milioni di anni fa. Uomini e topi ad esempio condividono più del 90% del proprio DNA. Vi sentite per il 90% topi? Vi sentite topi un giorno sì e nove no? Moltissime persone hanno un'idea quasi Platonica del concetto di “specie vivente”. Come se i diversi individui di una specie, il rinoceronte ad esempio, non fossero altro che \"realizzazioni di un'essenza\", di una rinocerontitudine che esisterebbe immutabile ed eterna nel mondo delle idee. Questa visione è completamente sbagliata, ma è indubbio che sia molto radicata, a livello quasi inconscio, in una larga fetta della popolazione e porta a ritenere sbagliati e \"innaturali\" degli scambi genetici tra specie attualmente diverse. Ad essere sbagliata però è proprio questa idea di immutabilità di una specie. E’ per questo che la battaglia per l’accettazione delle biotecnologie è anche una battaglia culturale, intimamente connessa alla battaglia per l’accettazione e comprensione diffusa dell’evoluzionismo. Una battaglia che gli scienziati non si possono permettere di perdere. Irradiate irradiate, qualche cosa muterà Le mutazioni spontanee sono uno dei motori dell'evoluzione. Ogni tanto qualche gene viene modificato casualmente da un errore di trascrizione durante la riproduzione. Oppure viene alterato chimicamente da qualche agente mutageno, o dalle radiazioni. La stragrande maggioranza delle mutazioni \"naturali\" è mortale oppure ininfluente. Se il gene modificato era importante per il metabolismo della specie vivente, una modifica casuale ne porterà quasi sicuramente alla morte, perché ad esempio la proteina codificata da quel gene si ripiega nel modo sbagliato e non può più funzionare. Può succedere invece che il gene non fosse molto importante, ad esempio la codifica del colore degli occhi. Solo rarissimamente viene modificato un gene che altera, senza conseguenze mortali, una caratteristica fondamentale di una specie. Un altro motore dell'evoluzione naturale sono i processi con cui vengono fusi due genomi di specie diverse, per crearne una terza nuova di zecca, oppure i processi in cui porzioni del DNA di una specie si integrano in una seconda specie, e da questo punto di vista gli organismi transgenici non fanno altro che copiare quanto già avviene in natura. Nel corso di milioni di anni questi meccanismi hanno agito e hanno trasformato i primi organismi monocellulari, composti da una sola cellula, in pomodori, uomini, peperoni, rinoceronti e volpi. Hanno creato il buonissimo fungo porcino e la mortale amanita Phalloide. Hanno prodotto i batteri con cui fermentiamo lo Yogurt, ma anche il botulino e il colera. Nel 1865 Gregor Mendel descriveva i meccanismi dell'ereditarietà, e poche decine di anni dopo cominciavano le indagini sulle modifiche genetiche indotte. Nel 1927 Muller mostrò come fosse possibile, mediante i raggi X (quelli con cui vi fate le lastre) modificare geneticamente il moscerino della frutta (la Drosophila melanogaster). L'anno successivo Stadler compie i primi esperimenti con i cereali cercando di modificarli geneticamente con radiazioni nucleari. Stadler cercava in questo modo di ottenere piante con caratteristiche migliorate. Non ebbe molto successo, ma ormai la via era aperta. Dopo la seconda guerra mondiale iniziarono i cosiddetti \"usi pacifici dell'energia atomica\". Molti giovani ricercatori nelle nazioni sviluppate ed in quelle in via di sviluppo cominciarono ad utilizzare le radiazioni nucleari con l'obiettivo di modificare le caratteristiche delle piante esistenti. All'inizio i risultati furono piuttosto modesti. Si capì che le radiazioni nucleari erano troppo devastanti, e la stragrande maggioranza delle piante mutate non sopravviveva. Furono scoperte anche delle sostanze chimiche che inducevano mutazioni, come la colchicina. Piano piano si imparò a domare la potenza distruttiva delle radiazioni alfa, beta e gamma, a controllare i neutroni, a dosare i raggi X e l'Agenzia Internazionale per l'Energia Atomica (IAEA) e la FAO finanziarono e sponsorizzarono una serie di ricerche sulle mutazioni indotte allo scopo di migliorare le caratteristiche di prodotti agricoli.  Nel laboratorio che vedete si usa del Cesio 137 radioattivo per irraggiare con raggi gamma in basse dosi piante e semi riposti nei ripiani degli armadietti. Gli esperimenti su larga scala però vengono effettuati in campo aperto, in quello che viene chiamato un Gamma Field, un Campo Gamma, di cui potete vedere una foto aerea. Al centro del cerchio viene messa la sorgente radioattiva, e nei vari settori del cerchio, a varie distanze, vengono piantati i semi delle piantine che si desidera mutare geneticamente. L'esposizione diminuisce all'aumentare della distanza e quindi in questo modo è più facile trovare la dose di radiazioni che genera dei mutanti senza uccidere immediatamente. Come oggi la FAO sostiene l’uso delle biotecnologie agrarie, così negli anni '70 non ebbe paura di sostenere l'utilizzo dell'energia atomica per migliorare cereali e altre piante. Un articolo della Divisione di Tecniche Nucleari in Agricoltura, della FAO/IEAE descrive varie colture mutate ormai diffuse e commercialmente affermate. Ve ne descrivo qualcuna. Frutta Il database FAO/IAEA segnala almeno 48 tipi di frutta: mele, banane, albicocche, pesche, pere, melograno... Ma la varietà commercialmente di maggiore successo è sicuramente una varietà di pompelmo che tutti voi conoscete: lo Star Ruby dalla polpa rosata. No, il pompelmo rosa non è sempre esistito! La prima varietà commerciale di pompelmo dalla carne rosata è stato il Ruby Red, derivato da una mutazione spontanea scoperta in Texas nel 1929. Tuttavia il colore rosso sbiadiva all'avanzare della stagione, e il succo non aveva un colore gradevole. Furono utilizzati dei fasci di neutroni lenti per irradiare dei semi di pompelmo, e nel 1970 venne introdotta in commercio la varietà Star Ruby, senza semi e dalla polpa rossastra. Ulteriormente irradiato con neutroni lenti, la Star Ruby generò nel 1984 la varietà Rio Red, con rese migliorate. I frutti di entrambe le varietà mutanti, vendute con il nome di Rio Star, coprono il 75% della produzione Texana di Pompelmo.  Orzo per la birra I primi esperimenti di mutazione indotta di Stadler, nel 1928, riguardavano l'orzo. Quaranta anni più tardi due varietà di orzo geneticamente modificate con raggi gamma, il Diamant e il Golden Promise avranno un impatto profondo sull'industria della birra e del Whisky in molti paesi d'Europa. La varietà Diamant fu rilasciata per la prima volta in Cecoslovacchia nel 1965. Le piantine erano 15 cm più basse della varietà da cui derivavano e avevano una resa per ettaro aumentata del 12%. Nel 1972 il 43% della superficie di orzo era dedicata al Diamant, e il gene mutato si è diffuso ad altre 150 varietà di orzo attraverso incroci convenzionali. In Scozia fu la varietà Golden Promise, anche lei ottenuta mediante irraggiamento gamma, a diffondersi nell'industria della birra e del Whisky. Ancora oggi, dopo più di 30 anni dalla sua creazione, questa cultivar è ancora molto diffusa. Grano duro Alla fine degli anni '60 nei laboratori del CNEN (Comitato Nazionale Energia Nucleare, poi trasformato in ENEA), al Centro Studi Nucleari della Casaccia il gruppo del Prof.  Scarascia Mugnozza irraggia con raggi X una gloriosa varietà di grano duro, il Cappelli. (La storia di questo grano, protagonista della cosiddetta \"battaglia del grano\" nel ventennio fascista, andrebbe raccontata in tutti i particolari con tutti i personaggi: dal Senatore Cappelli, da cui prende il nome, al genetista agrario Nazareno Strampelli, anticipatore di decenni della rivoluzione verde). Come al solito, la stragrande maggioranza dei semi irradiati muore, o produce piante abnormi. Ma una pianticella sopravvive e mostra caratteristiche interessanti. E' più bassa, più resistente e con rese maggiori del Cappelli. Quel mutante viene incrociato con altre varietà di grano, per trasferire le caratteristiche interessanti, e nel 1974 viene registrato il Creso (i costitutori sono i Dott. Bozzini e Mosconi). Nel giro di pochi anni diventa il grano duro d'elezione, e tutti voi ne avete mangiato a quintali sotto forma di spaghetti, penne, rigatoni, maccheroni etc. Nel 1984 il Creso occupava il 53.3% del mercato italiano di semi certificati di grano, ed era coltivato su 430.000 ettari. Pasta Radioattiva? Nel 2000 l'IEAE/FAO pubblicizza il sito web con il suo database e descrive in un articolo gli sviluppi degli ultimi 70 anni del campo della mutagenesi indotta sulle piante in agricoltura. Nel maggio del 2001 un giornalista di un quotidiano tedesco (la Frankfurter Allgemeine Zeitung) pubblica un articolo descrivendo il rapporto. E cita, come ho fatto io, i casi del Pompelmo Texano, della Birra, del Whisky e altri esempi presi dall'articolo dell’IAEA. Cita, come è giusto, anche il grande successo del Creso, dicendo correttamente che la maggior parte della produzione italiana di pasta dipende da questo grano e dai suoi derivati, figli dell'Era Atomica. Apriti cielo! Quando un'agenzia di stampa rilancia in Italia la notizia, nelle redazioni dei giornali, opera di giornalisti troppo spesso a digiuno di scienza, esplode la febbre degli spaghetti radioattivi. Qualche giornalista, senza prendersi la briga di telefonare ad un Istituto di Agraria delle nostre Università per chiedere spiegazioni, sente la parola \"radiazioni\", la accosta agli spaghetti ed ecco servita la pasta radioattiva. Il Ministro dell'Agricoltura dell’epoca, Onorevole Pecoraro Scanio minaccia di denunciare l'ignaro giornalista tedesco, dimostrando ancora una volta la legge per cui spesso i ministri non sono competenti in materia: \"non subiremo senza reagire questa offensiva contro il made in Italy. Ho incaricato l'ufficio legale di provvedere a tutelare gli interessi dei nostri produttori. La pasta italiana è sicura al cento per cento\". La pasta ovviamente non è radioattiva, ma nessuno lo aveva mai messo in dubbio. Le radiazioni, come vi ho spiegato, sono solo servite per indurre una mutazione nella prima pianticella. Ma quante sono le piante Hulk?  Negli ultimi 70 anni sono state prodotte più di 2200 varietà mutanti. Di queste il 60% è stato prodotto, immesso nell'ambiente, e seminato nei vostri orti dopo il 1985. Così come avviene con gli ogm, alcune di queste piante mutanti sono state incrociate con altre varietà, per trasferire le caratteristiche acquisite.Nella lista ci sono specie importantissime quali grano, riso, girasoli, orzo, piselli, cotone, fagioli, pere, pompelmi e così via (e anche qualche patata con dei colori simili alle patate di cui ho parlato all’inizio). Se vi prendete la briga di scorrere la lista troverete tantissime varietà, anche sviluppate interamente in Italia. Il riso Fulgente ad esempio. Il già citato grano Creso, e i suoi parenti Castel del Monte, Augusto, Castelfusano, Castelporziano, Febo, Giano, Peleo, Ulisse e altri. Le ciliegie Burlat C1, o la varieta' Nero II C1. I piselli Esedra, Navona, Trevi, Paride, Priamo e Pirro. Il fagiolo Montalbano e il Mogano. La melanzana Floralba e Picentia, la patata DesitalVi rimando alla lista completa. Avrete molte sorprese... (e tralascio i fiori ornamentali. Come credete che li generino i tulipani blu?) Ma gli ogm? Non ho parlato di ogm, ma forse, forse, qualcuno di voi da oggi li vedrà sotto una nuova luce, perché ha qualche informazione in più su cosa è realmente l'agricoltura moderna.E forse avrete anche attenuato la vostra fiducia in coloro che vi \"difendono\" dagli organismi transgenici, visto che un minimo di onestà intellettuale imporrebbe che le stesse battaglie fatte contro gli ogm vengano fatte, per gli stessi motivi, anche contro i semi e le piante mutate dalle radiazioni. Ma non vengono fatte. Perché? Non vorrei avervi dato l'impressione che io ritenga pericolose le piante generate per mutazione. Come ho detto più volte su questo blog, non è il modo con cui è stata ottenuta una pianta che importa nella sua valutazione. Non è l’essere ogm che porta una pianta ad essere benefica o cattiva così come non è l’origine “nucleare” delle mutazioni a rendere queste varietà buone o cattive. A mio parere chi insiste nel generalizzare o è ignorante in materia o è in malafede e vi vuole abbindolare (o entrambe le cose). E' però indubbio come gli ogm siano molto più controllati e sottoposti a verifiche delle piante prodotte per irraggiamento, per cui non serve nessuna autorizzazione specifica per la coltivazione. Le mutazioni avvengono ovviamente alla cieca, casualmente. Non è possibile sapere cosa succederà alla pianta, e a mutazione avvenuta non ci si preoccupa di indagare a livello molecolare se le mutazioni abbiamo modificato in qualche modo non evidente il metabolismo della pianta. Un articolo apparso di recente ha  confrontato un riso ogm con un riso mutato da radiazioni, trovando che il riso mutato aveva subito molte più alterazioni genetiche del riso ogm. Sul web c’è qualcuno che accusa il grano creso e i suoi derivati di essere responsabile dell’aumento della celiachia (intolleranza al glutine) degli ultimi decenni, ma da quello che ne so sono accuse prive di fondamento e non supportate da ricerche scientifiche. Ipocrisia Mi dicono: \"si è solo accelerato un pochetto la natura\". Siiiii, buonanotte! Volendo essere coerenti, e non avere contatti con varietà inventate da scienziati in camice bianco e mascherina, chi vuole bandire gli ogm dovrebbe comportarsi nella stessa maniera nei confronti dei semi mutati con radiazioni (ad esempio COOP, comportandosi coerentemente, non dovrebbe venderli. Niente più pompelmi rosa o spaghetti di grano duro Creso) Ecco cosa ha dichiarato all'epoca del presunto scandalo Ermete Realacci di Legambiente, ora esponente e ministro ombra dell’ambiente del Partito Democratico. Ma chi mai ha parlato di grano transgenico? E che diavolo significa \"Un conto è intervenire tecnicamente, altro è manipolare geneticamente un ingrediente vegetale\" ? E' un tentativo di nascondere la scarsa conoscenza in  materia o c'è il desiderio di sviare dal fatto ovvio che sia per gli OGM sia per i mutanti da radiazioni nucleari l'intervento umano c'è ed è molto pesante, e quindi si usano due pesi e due misure? Ancora più bella questa frase, tratta da un'intervista a Repubblica del 11/5/2001, sempre di Realacci (riportata a pagina 26 del rapporto dell'osservatorio di Pavia su come i media italiano hanno trattato le agrobiotecnologie, rapporto di cui consiglio la lettura perché possiate capire come spesso i media manipolino la realtà. Non lo dico io, lo dice l'osservatorio di Pavia, che ha chiamato provocatoriamente OGM Organismi Giornalisticamente Modificati) Naturale, quindi non pericoloso, nella logica semplice e ingenua di chi ha una visione “disneyana” della natura benigna. Sulla stessa lunghezza d'onda Slow Food: dice Carlo Petrini, fondatore di SlowFood. Potete notare la voglia di rassicurare sul grano e contrapporlo ai “cattivi” ogm con lo scorpione dentro (sic!). Non una parola sulle radiazioni, non una parola sul fatto che scienziati hanno irradiato dei semi con raggi gamma e neutroni lenti per ottenere dei mutanti. Viene invece ancora una volta usato a sproposito l'aggettivo \"naturale\", come se in questo contesto avesse qualche significato. Ma soprattutto notate anche che non c'è il minimo tentativo di spiegare se queste piante ottenute da irraggiamento nucleare siano o meno pericolose. L'importante è distanziarle dagli ogm. E' comunque curioso che nel caso degli ogm si faccia leva sull'\"innaturalità\" del processo di generazione di nuove varietà, contrapposta alla \"naturalità\" dell'evoluzione lasciata a se stante mentre nel caso della mutagenesi da radiazioni la stessa argomentazione viene usata a favore dell'intervento umano. Ci sarebbe una modificazione genetica cattiva (quella degli ogm) perché effettuata in modo mirato dall'uomo, e una modificazione genetica buona (quella delle radiazioni), perché casuale e non sotto il controllo dell'uomo. E le zanzare? Così come si possono mutare i vegetali, allo stesso modo si può intervenire sugli animali. Ecco dunque la Zanzara mutante, come ci racconta Anna Meldolesi su Il Riformista. A quanto pare al \"Centro Agricoltura Ambiente Giorgio Nicoli\" è in corso un esperimento per sviluppare un sistema di lotta contro la zanzara mediante maschi resi sterili dalle radiazioni.  La cosa paradossale è che non solo non si è sentito alcun lamento da parte degli ambientalisti e di attivisti di Greenpeace mascherati da Zanzara neppure l'ombra, ma addirittura alcune organizzazioni ferocemente contrarie agli OGM sono tra gli sponsor di questo progetto. Ad esempio il WWF e Coldiretti. Curioso vero? Ma sono ogm o no? Queste piante sono ogm? Dipende a chi fate questa domanda: dal punto di vista legale no, non sono ogm. I burocrati di Bruxelles sono stati molto attenti nel definire ogm quegli organismi il cui genoma è stato modificato secondo determinate tecniche ma non altre. Tuttavia, se non siete dei legulei di Bruxelles e volete badare alla sostanza e non alla forma, sì, queste piante sono ogm, nel senso che indubbiamente sono state “geneticamente modificate” dall'uomo. Certo, non in modo preciso come con le tecniche per produrre gli organismi transgenici. Ma il DNA di queste piante è stato modificato. In modo solitamente sconosciuto, tra l’altro. Conclusioni Se state leggendo questo articolo e avete letto i miei precedenti pezzi sugli ogm, probabilmente conoscete a menadito tutte le obiezioni “standard” agli organismi transgenici. Provate a fare le stesse obiezioni alle piante mutate: deve valere anche per loro il \"principio di precauzione\" ? Dobbiamo aspettare di essere sicuri al 100% prima di utilizzarle? Come facciamo ad essere sicuri che non facciano male? Possono essere dannose? Sappiamo dove è stato modificato il genoma di una pianta bombardata con raggi Gamma o raggi X? Sono un pericolo per la biodiversità? Vi basta la spiegazione un po' imbarazzata che \"tanto le radiazioni sono naturali\" ? Grazie tante. Anche il colera. La domanda che invece mi faccio è \"perché da parte dei professionisti anti-OGM non vi è opposizione a queste tecniche?\" La risposta è banale: perché non c'è la “cattiva multinazionale americana” da combattere, perché non si accresce il consenso politico, perché non è utilizzabile come tecnica pubblicitaria e di marketing, perché non conviene, perchè non si attraggono fondi e firme ai banchetti, e perché non ci si sente parte \"della causa\", e quindi non si genera quel senso di autocompiacimento che è uno dei motori psicologici di un certo attivismo fine a se stesso. Se questa opposizione ci fosse stata negli anni ’70 non avremmo avuto il creso, il pompelmo rosa e forse neanche quella birra che vi piace tanto. Quante innovazioni in agricoltura stiamo impedendo con l’opposizione irrazionale alle biotecnologie agroalimentari? Ma soprattutto, credete ancora che le varie organizzazioni avversino gli ogm per proteggere la vostra salute e quella dell'ambiente? Alla prossima  Dario Bressanini Una versione più breve, e meno polemica   di questo articolo e' apparsa sul numero di Ottobre di Le Scienze Bibliografia Nazareno Strampelli L'incredibile Hulk Il Database FAO/IAEA sulle piante mutate Induced mutations – A new paradigm in plant breeding Euphytica 118: 167–173, 2001. Officially Released Mutant Varieties – The FAO/IAEA Database" },
    { "title": "Ig Nobel Italiano per il suono delle patatine", "text": "Sono stati annunciati ufficialmente i premi Ig Nobel 2008, ed un Italiano e' stato premiato. Non potevo fare a meno di accennarne brevemente perché  Massimiliano Zampini, lo scienziato italiano premiato, ha ricevuto il premio per una ricerca svolta insieme al collega Charles Spence intitolata \"The Role of Auditory Cues in Modulating the Perceived Crispness and Staleness of Potato Chips\", in pratica per il ruolo che hanno le sensazioni sonore mentre mangiamo e come queste influenzano il nostro giudizio sul cibo. Prima di continuare chiariamo subito una cosa: gli Ig Nobel sono un piacevole scherzo, un'occasione per gli scienziati di prendersi amichevolmente in giro, ma non necessariamente le ricerche premiate sono prive di senso o ridicole. L'importante, per ricevere il premio, e' che \"sembrino\" ridicole   . In questo caso lo studio in questione appartiene ad un campo di ricerca molto più ampio volto a capire come giudichiamo il cibo che mangiamo e quali sono i fattori che influenzano il nostro giudizio. Le ricerche hanno mostrato che anche i \"gourmet\" dal palato più fine sono assolutamente influenzabili da una serie di fattori esterni come, ad esempio, il suono, il colore, la memoria, le aspettative e addirittura i nomi dei prodotti. Lascio la parola a Zampini e Spence  con una mia libera traduzione dell'abstract di un loro articolo Questi effetti sono stati sperimentati, in un ristorante, anche dal famoso Chef Heston Blumenthal, forse proprio dopo aver letto i lavori di Zampini e Spence, proponendo ai suoi avventori dei piatti da gustare con ... delle cuffie in testa collegate ad un iPod Dopo essersi occupato del suono, ora Zampini si occupa dell'influenza del colore. In un recentissimo lavoro pubblicato su Chemical Senses, rivista dedicata all'esplorazione scientifica della fisiologia del gusto, intitolato \"Assessing the Role of Color Cues and People’s Beliefs About Color–Flavor Associations on the Discrimination of the Flavor of Sugar-Coated Chocolates\" Zampini  indaga come il colore degli Smarties influenzi la percezione del sapore. Aggiungo, per illustrare meglio lo studio, che in Gran Bretagna, dove si e' svolto l'esperimento, gli Smarties rossi e verdi hanno lo stesso sapore, mentre in quelli arancione viene inserito un aroma di arancia. Alcune persone non sanno che gli Smarties rossi e quelli verdi sono identici in sapore, e pensano che possano essere diversi. Insomma, nel campo del gusto i giudizi \"oggettivi\" non sono facili da ottenere, checche' ne pensino i critici gastronomici. Visto che e' ormai tempo di nuove guide dei ristoranti, mi viene spontanea la domanda: come cambierebbero le varie \"classifiche\" se fosse possibile effettuare degli assaggi alla cieca, senza venire influenzati dall'ambiente circostante, dalle aspettative sul cuoco, dalla sua fama, dal prezzo, dal colore, dai nomi degli ingredienti e cosi' via? Dario Bressanini" },
    { "title": "Le ricette scientifiche: il guacamole", "text": "Abbiamo spiegato “la teoria dell’avocado”, abbiamo fatto germogliare il seme, ora è il caso di mangiarcelo questo avocado. La mia ricetta preferita è il guacamole, una salsa messicana che può servire anche per guarnire dei piatti, ma che più comunemente si consuma con delle tortilla (avete presente quelle specie di patatine triangolari fatte con la farina di mais?) Ci sono mille modi diversi per preparare il guacamole, una salsa semplice con infinite varianti, a seconda del gusto personale. Ricordate che, come al solito, le ricette scientifiche che vi propongo servono solo ad illustrare i principi scientifici sottostanti ad alcuni punti cruciali della preparazione. Non sono quindi particolarmente elaborate o complicate. Il punto cruciale, dal punto di vista chimico, per la preparazione di un buon guacamole è impedire che la polpa passi rapidamente da un bel verde brillante ad un colore bruno verdastro poco invitante. Il colpevole del cambiamento di colore è una nostra vecchia conoscenza: l’enzima polifenolossidasi, che già avevamo dovuto “combattere” nella preparazione del pesto. L’enzima utilizza l’ossigeno dell’aria per ossidare i polifenoli, formando tutta una serie di composti bruno-nerastri. Possiamo combattere il cambiamento di colore in due modi: sottraendo ossigeno all’enzima oppure rallentando la sua attività. Possiamo ridurre la quantità di ossigeno che viene a contatto con la polpa utilizzando una pellicola di plastica da cucina, utile soprattutto se si vuole preparare il guacamole in anticipo per conservarlo qualche ora in frigorifero. L’enzima poi rallenta la sua azione se è in presenza di sostanze acide, e guarda caso questo accorgimento è addirittura presente nella ricetta originale che prevede di aggiungere del succo di lime (limetta in italiano), un agrume cugino minore del limone. In teoria dovrebbe essere possibile disattivare l’enzima anche scaldando l’avocado a 80 °C per un periodo sufficiente, ma non ho mai provato, e temo che il delicato sapore ne possa risentire. Forse è possibile anche utilizzare il forno a microonde. Se qualcuno ci prova mi faccia sapere, io per ora continuo a utilizzare il succo di lime    che ormai si riesce a trovare anche al supermercato. In mancanza del lime potete utilizzare del limone, che però ha un gusto troppo forte e rischia di sovrastare il gusto delicato dell’avocado. Ingredienti Cominciamo con la parte che, per chi non ha mai svuotato un avocado, può risultare più problematica: aprire un avocado e togliere la polpa. Prendete l’avocado maturo (se non avete letto la teoria dell’avocado, andate subito a fare i compiti, senza passare dal via   ) e con un coltello affilato praticate un solco completo lungo tutto il perimetro lungo un meridiano lungo. Dovete affondare la lama del coltello sino a sentire il seme. Il frutto si dividerà in due  Con un colpo netto (attenti a non farvi male) affondate un poco il coltello nel seme.  Ora, ruotando il coltello, dovreste riuscire ad estrarre il seme senza problemi. Se volete farlo germogliare potete seguire le istruzioni che vi ho già dato.  Ora potete svuotarlo. Tenete nel palmo di una mano una metà di avocado, e scavatelo con un cucchiaino. Se il frutto è duro e non riuscite a scavarlo significa che non è ancora maturo. Buttatelo e preparate qualcosa d’altro   Se invece il frutto internamente è annerito, significa che ha passato la fase ottimale di maturazione. Se ha un odore sgradevole buttatelo e, come sopra, preparate qualcosa d’altro.  Schiacciate l’avocado con una forchetta e aggiungete immediatamente il succo di lime, mescolando bene. Che non vi venga in mente di usare un frullatore: il guacamole non deve essere una “pappetta” e devono rimanere anche dei pezzettini non completamente ridotti in poltiglia. Il lime, come ho spiegato prima, manterrà verde brillante la polpa più a lungo.  A questo punto potete aggiungere gli altri ingredienti, variandoli a seconda del vostro gusto: uno spicchio di aglio spremuto, un po’ di sale, un pomodoro maturo tagliato a piccoli dadini e mezza cipolla tagliata fine. Io nel guacamole preferisco la cipolla rossa. Qualcuno aggiunge anche un peperoncino verde (jalapeno) tritato fine fine e del coriandolo fresco (cilantro). Ecco il guacamole, pronto per essere gustato.  Se volete conservarlo in frigorifero, come ho spiegato prima, è opportuno limitare il contatto con l’ossigeno, utilizzando una pellicola di plastica da cucina. Abbiate cura di schiacciare bene la pellicola sul guacamole per eliminare il più possibile le sacche d’aria.  Buon appetito. Dario Bressanini" },
    { "title": "Saluti da Erice", "text": "Vi mando un saluto da Erice, ospite del centro di Cultura Scientifica Ettore Majorana per una conferenza di fisica, ed il saluto non poteva che essere gastronomico Se passate da Erice non potete mancare una visita alla pasticceria di Maria Grammatico  e assaggiare i suoi dolci ericini alle mandorle  che prepara da quaranta anni secondo la tradizione imparata dalle suore del convento di Erice, dove è stata per quindici anni. Così mi ha raccontato Maria Grammatico chiacchierando, mentre prendevo questo cannolo con cui avrei fatto colazione, raccontandomi anche degli aneddoti su qualche premio Nobel, tra i tanti che sono passati da Erice, che andava nel suo laboratorio a gustarsi i suoi dolci in santa pace.  Se vi state chiedendo come mai è appoggiato su un tavolino di plastica, beh, il fatto è che dal retro della pasticceria è possibile accedere ad un balconcino, dove c'è quell'unico tavolino, e ci si può gustare in pace il cannolo seduti godendo di questa vista  Non era la mia prima visita alla pasticceria. La sera prima, dopo aver cenato a base di cuscus di pesce (anzi, cuscussù) in un ristorante lì vicino, da Maria ho preso, accompagnata da un passito favoloso, una sontuosa Genovese: pasta frolla ripiena di crema pasticcera calda appena sfornata  Nel caso ci fosse qualche talebano salutista gourmet   che è sobbalzato inorridito notando l'uso della margarina (viene usata anche per i cannoli), ricordo che ormai da tempo la margarina non è più costituita da grassi idrogenati (leggete le etichette al supermercato se non ci credete, solo quelle di bassa qualità usano ancora grassi idrogenati). La margarina è ampiamente utilizzata in pasticceria, anche in quella professionale, ma spesso non si dice perché non è \"gastronomically correct\"   . Se faccia più o meno \"male\" dello strutto o del burro, che  sostituisce in questi casi, non lo so. Ma so che quei dolci erano buonissimi, e visto che li mangio molto di rado, tanto mi basta. Vi lascio con la vista che si gode dal piano superiore della sala convegni dedicata a P.A.M.Dirac, premio Nobel e gigante della fisica.  A presto Dario Bressanini" },
    { "title": "Ricette letterarie: il risotto di C. E. Gadda", "text": "L'avevo promesso tempo fa ed eccovi il risotto alla milanese secondo Carlo Emilio Gadda. Lo scrittore era sicuramente un buongustaio e i suoi scritti sono ricchi di riferimenti gastronomici e descrizioni culinarie, dai piccioni farciti al croconsuelo (il gorgonzola). Ma l'apice gastronomico gaddiano viene sicuramente raggiunto dal risotto alla milanese. Parleremo in un'altra occasione del risotto dal punto di vista scientifico: non voglio \"contaminare\" la sua ricetta parlando di amidi e gelificazioni Lascio subito la parola a Carlo Emilio Gadda  L'approntamento di un buon risotto alla milanese domanda riso di qualità, come il tipo Vialone, dal chicco grosso e relativamente più tozzo del chicco tipo Caterina, che ha forma allungata, quasi di fuso. Un riso non interamente « sbramato », cioè non interamente spogliato del pericarpo, incontra il favore degli intendenti piemontesi e lombardi, dei coltivatori diretti, per la loro privata cucina. Il chicco, a guardarlo bene, si palesa qua e là coperto dai residui sbrani d’una pellicola, il pericarpo, come da una lacera veste color noce o color cuoio, ma esilissima: cucinato a regola, dà luogo a risotti eccellenti, nutrienti, ricchi di quelle vitamine che rendono insigni i frumenti teneri, i semi, e le loro bucce velari. Il risotto alla paesana riesce da detti risi particolarmente squisito, ma anche il risotto alla milanese: un po' più scuro, è vero, dopo l'aurato battesimo dello zafferano. Recipiente classico per la cottura del risotto alla milanese è la casseruola rotonda, ma anche ovale, di rame stagnato, con manico di ferro: la vecchia e pesante casseruola di cui da un certo momento in poi non si sono più avute notizie: prezioso arredo della vecchia, della vasta cucina: faceva parte come numero essenziale del « rame » o dei «rami» di cucina, se un vecchio poeta, il Bussano, non ha trascurato di noverarla nei suoi poetici « interni », ove i lucidi rami più d'una volta figurano sull'ammattonato, a captare e a rimandare un raggio del sole che, digerito il pranzo, decade. Rapitoci il vecchio rame, non rimane che aver fede nel sostituto: l'alluminio. La casseruola, tenuta al fuoco pel manico o per una presa di feltro con la sinistra mano, riceva degli spicchi o dei minimi pezzi di cipolla tenera, e un quarto di ramaiolo di brodo, preferibilmente di manzo: e burro lodigiano di classe. Burro, quantum prodest, udito il numero de' commensali. Al primo soffriggere di codesto modico apporto, butirroso-cipollino, per piccoli reiterati versamenti, sarà buttato il riso: a poco a poco, fino a raggiungere un totale di due tre pugni a persona, secondo l'appetito prevedibile degli attavolati: né il poco brodo vorrà dare inizio per sé solo a un processo di bollitura del riso: il mestolo (di legno, ora) ci avrà che fare tuttavia: gira e rigira. I chicchi dovranno pertanto rosolarsi e a momenti indurarsi contro il fondo stagnato, ardente, in codesta fase del rituale, mantenendo ognuno la propria « personalità »: non impastarsi e neppure aggrumarsi. Burro, quantum sufficit, non più, ve ne prego; non deve far bagna, o intingolo sozzo: deve untare ogni chicco, non annegarlo. Il riso ha da indurarsi, ho detto, sul fondo stagnato. Poi a poco a poco si rigonfia, e cuoce, per l'aggiungervi a mano a mano del brodo, in che vorrete esser cauti, e solerti: aggiungete un po' per volta del brodo, a principiare da due mezze ramaiolate di quello attinto da una scodella « marginale », che avrete in pronto. In essa sarà stato disciolto lo zafferano in polvere, vivace, incomparabile stimolante del gastrico, venutoci dai pistilli disseccati e poi debitamente macinati del fiore. Per otto persone due cucchiaini da caffè. Il brodo zafferanato dovrà aver attinto un color giallo mandarino: talché il risotto, a cottura perfetta, venti-ventidue minuti, abbia a risultare giallo-arancio: per gli stomaci timorati basterà un po' meno, due cucchiaini rasi, e non colmi: e ne verrà fuori un giallo chiaro canarino. Quel che più importa è adibire al rito un animo timorato degli dei è reverente del reverendo Esculapio o per dir meglio Asclepio, e immettere nel sacro « risotto alla milanese » ingredienti di prima (qualità): il suddetto Vialone con la suddetta veste lacera, il suddetto Lodi (Laus Pompeia), le suddette cipolline; per il brodo, un lesso di manzo con carote-sedani, venuti tutti e tre dalla pianura padana, non un toro pensionato, di animo e di corna balcaniche: per lo zafferano consiglio Carlo Erba Milano in boccette sigillate: si tratterà di dieci dodici, al massimo quindici, lire a persona: mezza sigaretta. Non ingannare gli dei, non obliare Asclepio, non tradire i familiari, né gli ospiti che Giove Xenio protegge, per contendere alla Carlo Erba il suo ragionevole guadagno. No! Per il burro, in mancanza di Lodi potranno sovvenire Melegnano, Casalbuttano, Soresina, Melzo, Casalpusterlengo, tutta la bassa milanese al disotto della zona delle risorgive, dal Ticino all'Adda e insino a Crema e Cremona. Alla margarina dico no! E al burro che ha il sapore delle saponette: no! Tra le aggiunte pensabili, anzi consigliate o richieste dagli iperintendenti e ipertecnici, figurano le midolle di osso (di bue) previamente accantonate e delicatamente serbate a tanto impiego in altra marginale scodella. Si sogliono deporre sul riso dopo metà cottura all'incirca: una almeno per ogni commensale: e verranno rimestate e travolte dal mestolo (di legno, ora) con cui si adempia all'ultimo ufficio risottiero. Le midolle conferiscono al risotto, non più che il misuratissimo burro, una sobria untuosità: e assecondano, pare, la funzione ematopoietica delle nostre proprie midolle. Due o più cucchiai di vin rosso e corposo (Piemonte) non discendono da prescrizione obbligativa, ma, chi gli piace, conferiranno alla vivanda quel gusto aromatico che ne accelera e ne favorisce la digestione. Il risotto alla milanese non deve essere scotto, ohibò, no! solo un po' più che al dente sul piatto: il chicco intriso ed enfiato de' suddetti succhi, ma chicco individuo, non appiccicato ai compagni, non ammollato in una melma, in una bagna che riuscirebbe schifenza. Del parmigiano grattuggiato è appena ammesso, dai buoni risottai; è una banalizzazione della sobrietà e dell'eleganza milanesi. Alle prime acquate di settembre, funghi freschi nella casseruola; o, dopo S. Martino, scaglie asciutte di tartufo dallo speciale arnese affetto-trifole potranno decedere sul piatto, cioè sul risotto servito, a opera di premuroso tavolante, debitamente remunerato a cose fatte, a festa consunta. Né la soluzione funghi, né la soluzione tartufo, arrivano a pervertire il profondo, il vitale, nobile significato del risotto alla milanese. C. E. Gadda Gli appassionati di Gadda possono trovare un altro scritto di Gadda nell'archivio de Il Gatto Selvatico, rivista aziendale dell'ENI: \"Una fornitura importante\" Litigate pure se sia meglio, come usa Gadda, usare il Vialone nano  piuttosto che il Carnaroli, ma se osate confessare che il risotto alla milanese lo fate con l'olio di oliva extravergine vi bacchetto   . Burro, burro e ancora burro: quantum prodest e quantum sufficit. Dario Bressanini p.s. ovviamente qui niente margarina, ma lo dice anche Gadda Bibliografia" },
    { "title": "1934: sigillatura della carne e riviste d'annata", "text": "Ho già parlato del mito della sigillatura della carne, e di come in realtà la rosolatura iniziale serva solamente a produrre dei composti gustosi, grazie alla reazione di Maillard, e non a \"trattenere i succhi\". Riassumo brevemente la faccenda: la teoria che la carne, in seguito al calore, si \"sigillerebbe\" impedendo l'uscita dei succhi fu enunciata dal chimico  Justus von Liebig nella metà dell'800, guadagnandosi subito ampio spazio nei manuali di cucina e credito tra cuochi e Chef, anche famosi. Peccato che la teoria fosse sbagliata, come venne dimostrato sperimentalmente in seguito. Nonostante questo continua ad essere insegnata nelle cucine e nelle scuole alberghiere. Ho deciso di ritornarci sopra brevemente perché ho scovato un gustoso articoletto che ne parla, nel fascicolo di maggio de \"La Cucina Italiana\" del 1934 (ho acquistato su ebay alcune vecchie annate, recentemente)  La Cucina Italiana (rivista di gastronomia per le famiglie e i buongustai) è stata la prima rivista di cucina a grande diffusione edita in Italia. Fondata nel 1929 costava 50 centesimi (di Lire, non di Euro   ) : un prezzo che potremmo definire popolare. Era diretta al ceto urbano e alla piccola e media borghesia. Si cominciava a soffrire della crisi economica e non a caso uno dei motti della rivista era \"mangiare meglio, spendere meno\". Nel 1934, anno in cui cambia il formato per diventare una rivista vera e propria, e non solo una serie di fogli ripiegati, aveva 100.000 abbonati. Ma veniamo al pezzo: Divertentissimo quel \"per loro fortuna non erano laureate in chimica\" Insomma, già nel 1934 si sosteneva che non si doveva dar credito alla \"sigillatura\" e che non si doveva ascoltare quello scienziato (Liebig), che tanto le nonne non ci avevano mai creduto   Mi chiedo come mai invece oggi, settanta anni dopo, sulle riviste si predichi ancora la teoria di Liebig. Piccola nota: l'arrosto morto è un arrosto che, dopo la rosolatura iniziale, continua la sua cottura in ambiente umido, ad esempio per aggiunta di liquidi. La cosa che più mi stupisce a leggere le riviste di quegli anni è l'attenzione che veniva prestata all'attualità scientifica. Oggi, grazie all'imperversare della cosiddetta \"cucina molecolare\", si crede che la gastronomia guardi alla scienza per la prima volta. Non è affatto così, come l'episodio precedente mostra. E' solo che i cuochi ad un certo punto del secolo scorso hanno voltato le spalle alla scienza, per diventare \"artisti\". Ora si torna un po' indietro. Ad esempio, nello stesso fascicolo, nella rubrica “la Massaia Moderna” si cita addirittura un congresso di chimica: Giuro che non conosco il termine \"tigliosità\" e sinceramente mi fa un po' ridere quell'apparecchio   che ovviamente non è mai arrivato nelle nostre case. E che dire, sempre nella stessa rubrica, di questo pezzo sulla cucina estemporanea (nel senso di veloce) ? Anche se è sicuramente esagerato rimandare il lettore alla lettura di una rivista scientifica specializzata, mi ha colpito questa attenzione alla scienza applicata alla gastronomia. Insomma si potrebbe dire \"niente di nuovo sotto il sole\",  quando si sente parlare si \"scienza in cucina\" come se fosse l'ultima novità. Alla prossima Dario Bressanini" },
    { "title": "Il Fruttosio, lo \"zucchero della frutta\"", "text": "Fino a pochi anni fa l’unico zucchero puro presente nelle nostre dispense era il saccarosio, estratto dalla canna da zucchero oppure dalla barbabietola. Il saccarosio è un disaccaride, è cioè composto da due zuccheri più semplici detti monosaccaridi legati tra di loro. Questi due zuccheri sono il glucosio e il fruttosio, rispettivamente chiamati, anticamente, destrosio e levulosio (alcuni usano ancora questi vecchi nomi, creando a dire il vero un poco di confusione). Il saccarosio nel nostro organismo viene normalmente scisso nei due zuccheri di cui è composto. La scissione, che i chimici chiamano idrolisi,  avviene grazie agli acidi presenti nello stomaco ma soprattutto grazie ad alcuni enzimi presenti nell’intestino. Il fruttosio si trova in grandi concentrazioni nel miele, dove può anche rappresentare la metà del peso totale e, come suggerisce il nome, ma in concentrazioni molto più basse, anche nella frutta. Per questo motivo a volte viene chiamato “lo zucchero della frutta”. Un po' impropriamente poiché solitamente la frutta contiene una miscela di saccarosio, glucosio e fruttosio dove questi ultimi due sono spesso  presenti in percentuali simili. Il fruttosio ha molta affinità per l’acqua ed è molto difficile da cristallizzare. Solo recentemente si sono trovati dei metodi efficaci per la sua produzione su grande scala e quindi lo possiamo trovare sui banconi di negozi e supermercati. In tabella potete vedere il contenuto medio in zuccheri, suddiviso tra fruttosio, glucosio e saccarosio, di alcuni alimenti. Il fruttosio, sia quello ingerito tal quale che quello che il nostro corpo ricava dal saccarosio, viene metabolizzato dal nostro organismo in modo completamente differente rispetto al glucosio. Viene assorbito più lentamente del glucosio dal tratto gastrointestinale, viene però metabolizzato velocemente dal fegato. A differenza del glucosio ha un basso indice glicemico ed un effetto modesto sulla secrezione di insulina, di cui non ha bisogno per entrare nelle cellule. Per questi motivi viene a volte consigliato nella diete di alcuni diabetici in sostituzione del saccarosio. Sempre più spesso però anche persone non affette da diabete hanno iniziato a consumare fruttosio per motivi puramente dietetici. Un grammo di  fruttosio contiene praticamente le stesse calorie di un grammo di saccarosio, tuttavia è molto più dolce. Il fruttosio infatti è, tra gli zuccheri in natura, quello più dolce: a seconda di come viene misurata la dolcezza alla temperatura corporea risulta tra il 20 per cento e il 50 per cento più dolce del saccarosio. Quindi per ottenere la stessa sensazione di dolcezza è possibile usare meno fruttosio, e quindi ingerire meno calorie. Non è possibile, tuttavia, sostituire completamente in molte ricette il saccarosio con il fruttosio, ad esempio nelle torte, perché lo zucchero ha spesso anche una funzione strutturale, aiutando a formare e mantenere la giusta consistenza del prodotto. In più il fruttosio è molto più affine all’acqua del saccarosio, e la sua completa sostituzione porterebbe a dei prodotti più umidi. In attesa che vengano messe a punto ricette casalinghe adatte al fruttosio, come è accaduto ad esempio in gelateria dove da tempo oltre al saccarosio vengono utilizzati glucosio, fruttosio e altri dolcificanti, il suo utilizzo resta confinato a dolcificare bevande. Anche in questo caso però ci sono delle complicazioni: il fruttosio, sciolto in acqua, assume tre strutture molecolari diverse in equilibrio tra loro, e solo una di queste,  con una struttura ciclica a sei atomi, è dolce. Con l’aumentare della temperatura la proporzione di molecole con la struttura ciclica responsabile della dolcezza diminuisce, mentre tutto questo non accade per il saccarosio. Questo significa che a 40 °C fruttosio e saccarosio hanno più o meno la stessa dolcezza, mentre a 60 °C il fruttosio, per molte persone, risulta circa il 20 per cento meno dolce del saccarosio. Ricordatevene la prossima volta che dovete scegliere il tipo di zucchero per dolcificare un caffè bollente o un té . Alla prossima.Dario Bressanini  Nella figura qui sopra potete osservare le quattro strutture ad anello possibili per il fruttosio. Due strutture con un ciclo a sei atomi, dette piranosiche, e due strutture con cinque atomi, dette furanosiche. Disciolto in acqua la percentuale delle varie forme dipende dalla temperatura. La struttura in alto a destra (alpha-D-fruttopiranosio) è presente solo in tracce. La struttura in alto a sinistra (beta-D-fruttopiranosio) è la responsabile della dolcezza del saccarosio. Le due strutture in basso non sono dolci. A 25 °C il beta-D-fruttopiranosio è presente per il 68%, ma diminuisce rapidamente con l’aumentare della temperatura. A 80 °C solo circa il 50% del fruttosio è presente nella forma dolce. Qui sotto vedete la percentuale delle varie strutture in funzione della temperatura  Il fruttosio puro cristallino fonde a 102-104 °C (il saccarosio fonde a 188 °C) Nella forma cristallina il fruttosio è presente esclusivamente nella forma dolce. Sciogliendolo in acqua questa si trasforma parzialmente nelle altre forme. La trasformazione tra le varie forme però non è istantanea ed è più veloce più è alta la temperatura. Questo significa che, appena preparata, una soluzione di fruttosio può risultare anche il doppio più dolce di una soluzione di saccarosio, ma rapidamente, non appena la forma dolce raggiunge la percentuale dettata dalla temperatura, la dolcezza diminuisce. Bibliografia" },
    { "title": "Il Ministro Gelmini e Nature (contro i concorsi)", "text": "Non me ne vogliano i lettori abituali se per l'ennesima volta mi abbandono in un Off Topic rispetto al tema principale di questo Blog, ma da ricercatore universitario la questione mi coinvolge personalmente. Nel giorno della protesta di molti studenti, visto che mi pare ancora nessuno sulla rete lo abbia notato (mi scuso in anticipo se mi sbaglio), ritengo importante segnalare questo ennesimo editoriale della prestigiosa rivista scientifica Nature sul sistema universitario italiano. Ve lo traduco alla buona per coloro che non hanno accesso alla rivista. I grassetti sono miei, perché esprimono anche il mio pensiero. Il sistema dei concorsi dovrebbe essere completamente abbandonato (e affiancato alla contemporanea abolizione del valore legale del titolo di studio). Si deve istituire una forte dipendenza dei finanziamenti all'università dalle performance scientifiche e didattiche, misurate in modo quanto più oggettivo possibile (un sistema di valutazione imperfetto è sempre meglio di nessun sistema).  Anche a costo di chiudere completamente corsi di laurea, sedi distaccate, facoltà e dipartimenti inutili o pochissimo produttivi. E riversare le risorse liberate sulla parte buona del sistema. Che c'è e va coltivata e fatta crescere, perché anche noi in Italia si possa avere il nostro MIT (e le sue procedure di assunzione, per raggiungere l'eccellenza) Dario Bressanini" },
    { "title": "Monsanto contro Schmeiser, l'agricoltore \"contaminato\" dagli OGM", "text": "Chi di voi non ha mai sentito, magari di straforo, o raccontata dall'amico del cugino dello zio, la storia del povero agricoltore canadese che si è trovato il campo \"contaminato\" dalla colza ogm della Monsanto? Per aggiungere al danno le beffe, la perfida Monsanto ha poi persino denunciato il povero contadino chiedendo il pagamento delle royalties. Novello Davide contro la Multinazionale-Golia l’agricoltore ha combattuto strenuamente in tribunale fino alla fine, in rappresentanza di tutti gli agricoltori che potrebbero vedersi il proprio campo confiscato dalla rapace Monsanto per la contaminazione casuale del polline ogm. Rullo di tamburi.Inquadratura lunga.Tramonto rosseggiante.In sottofondo la marcia di Elgar.Titoli di coda a sfumare.Sembra un film di John Ford, dove i buoni vincono sempre, vero? O no? Siete proprio sicuri che le cose siano andate così?L'avete forse letto sul sito web di Greenpeace o su qualche quotidiano?O in qualche opuscolo di COOP e del Consiglio dei Diritti genetici (associazione anti-ogm presieduta da Mario Capanna, noto biologo)? Vi fidate? Avete mai giocato da bambini al telefono senza fili? Quel gioco dove \"mi chiamo Gabriele\" diventa, passando di bocca in bocca \"mi piacciono le mele\"?Questa è più o meno la storia che circola sui siti anti-OGM (per esempio la Nuova ecologia, o Greenpeace), e che è stata ripresa poi dai quotidiani, ad esempio dal Manifesto da qualche giornalista senza troppa voglia di andare a controllare le fonti. Cosa che invece io ho fatto. Vi racconterò dunque \"la vera storia di Percy Schmeiser. Davide contro Golia o più modestamente Il gatto contro la volpe\". I fatti sono quelli riportati nelle tre sentenze dei vari giudici che si sono succeduti nei tre gradi di giudizio del processo “Monsanto contro Schmeiser”. In tutti e tre i processi, sino ad arrivare alla Corte Suprema canadese, il signor Schmeiser è risultato colpevole. Vediamo perché. Una doverosa premessa Qualche anno fa, prima di iniziare ad interessarmi di biotecnologie,  ero moderatamente sospettoso e scettico nei confronti degli ogm. Ne avevo una conoscenza distratta, formatasi da un'esposizione all'argomento da giornali e televisione.Avevo letto che il Golden Rice era una truffa, che l'utilizzo di pesticidi era addirittura aumentato, che un agricoltore canadese aveva avuto il campo contaminato da polline transgenico ed era stato denunciato.Quando poi ho cominciato a documentarmi seriamente sull'argomento, leggendo direttamente le fonti, ho cominciato a mettere in dubbio molti dei fatti che avevo sentito, e che avevo accettato acriticamente, dandoli per veri. E' per questo motivo che vi voglio raccontare il processo “Monsanto contro Schmeiser”. La versione iniziale della vicenda che io avevo assorbito dai media era molto diversa dall'idea che mi sono fatto in seguito leggendo le tre sentenze. La costruzione di una posizione (a favore o contro) passa anche attraverso un'assunzione di fiducia verso i media che utilizziamo per informarci.  Più acquisiamo fiducia verso il nostro \"fornitore di informazioni\" più ne accettiamo acriticamente le notizie e le opinioni. E' per questo che è stato un colpo inaspettato per me quando ho scoperto che i miei \"fornitori di informazioni\" fino ad allora mi avevano mentito e mi avevano raccontato un sacco di balle.O forse, strettamente parlando, non mi avevano mentito ma mi avevano presentato la faccenda, omettendo alcuni fatti,  in modo da “orientare” la mia posizione. Perché questa lunga premessa? Per spiegare come il mio cammino verso una posizione che vede con favore e interesse le biotecnologie agrarie (senza esserne un fanatico) non è passata solamente attraverso osservazione di tabelle e dati scientifici, ma anche attraverso un'analisi delle varie posizioni anti-OGM. Volevo capire i perché di coloro che cercavano di indirizzarmi verso una posizione contraria alle biotecnologie. Ed è per questo che i miei articoli sugli organismi transgenici cercano di non essere solo una elencazione di fatti tecnici e dati numerici. I numeri, da soli, siano essi i dati di tossicità delle fumonisine o il consumo di pesticidi temo non siano sufficienti a far cambiare posizione in temi come questi carichi di emotività. Il Processo Monsanto contro Schmeiser. I Fatti Salienti (da pagina 9 della sentenza), parola per parola. Nel testo che segue in blu trovate la mia traduzione dei passi salienti tratti dai tre processi, le cui sentenze complete trovate in bibliografia. Inframmezzate ci sono alcune mie note.Nell'introduzione alla sentenza della corte suprema, il giudice J. Fish mette subito in chiaro che \"Nel raggiungere queste conclusioni, sottolineiamo come non ci occupiamo qui della la scoperta innocente di agricoltori di piante brevettate \"soffiate dal vento\" sulla loro terra o sui loro campi coltivati. E neanche ci dobbiamo occupare qui della saggezza o utilità sociale delle modificazioni genetiche di cellule e geni -una pratica autorizzata dal parlamento mediante la legge sui brevetti. Ci compete esclusivamente l'applicazione di principi consolidati della legislazione brevettuale ai fatti indiscussi di questo caso\"Vediamoli allora questi fatti.Non mi invento nulla: è tutto preso dalle tre sentenze, che mi sono letto in un paio di serate piovose. Ho solo inserito delle note di commento. Percy Schmeiser è un agricoltore della provincia Canadese del Saskatchewan da più di 50 anni. Negli anni '90 molti agricoltori, tra cui cinque agricoltori dell'area di Mr. Schmeiser, iniziano a coltivare la colza transgenica resistente all'erbicida Roundup, venduto dalla Monsanto. (Nota di Db: come curiosità ricordo che il Roundup è ormai fuori brevetto ed esistono degli equivalenti generici, esattamente come per i farmaci. Faccio presente anche che, nonostante l'opinione diffusa, le colture resistenti agli erbicidi non sono necessariamente transgeniche. Esistono in commercio varietà che, a differenza della colza Monsanto, sono resistenti ad erbicidi di altre società, sono state sviluppate in altro modo, e non sono minimamente avversate dagli anti-ogm. Ancora una volta si giudica il procedimento invece che il  prodotto). La Canola (Nota di Db: colza modificata per diminuire la concentrazione di acido erucico, tossico per l'uomo) è una coltura utilizzata per produrre olio  commestibile o cibo per animali. La Colza Monsanto Roundup Ready contiene un gene che la rende resistente all'erbicida, che può quindi essere spruzzato per controllare le erbacce (Nota Db: ovviamente tutte le colture resistenti agli erbicidi, comprese quelle OGM, contengono un gene responsabile della resistenza). Questo elimina la necessità di arare o di utilizzare altri erbicidi. Elimina anche dei ritardi nella semina dovuti alla necessità di spruzzare erbicidi preventivamente. Monsanto concede in uso agli agricoltori la colza, al costo di 15$ per acro. Il Glifosate, il principio attivo del Roundup, normalmente inibisce un enzima essenziale per la sopravvivenza della pianta. La maggior parte delle piante spruzzate con glifosate non sopravvivono. La colza Monsanto contiene un gene per resistere al glifosate. 1997: 3 acri di colza OGM Nel 1996 circa 600 agricoltori canadesi hanno piantato colza Roundup Ready, su 50.000 acri. Nel 2000 circa 20.000 agricoltori hanno piantato quasi 5 milioni di acri -- circa il 40% di tutta la colza coltivata in Canada. I semi oggetto della querela Monsanto si possono far risalire al campo n.1 di Mr. Schmeiser - 370 acri - nel quale nel 1996 Schmeiser coltiva della colza. Nella primavera del 1997 Mr. Schmeiser pianta i semi salvati dal campo n.1. La colza cresce. Egli spruzza una zona di 3 acri vicino alla strada con del Roundup, e trova che approssimativamente il 60% delle piante sopravvive. Questo indica che le piante contengono il gene brevettato dalla Monsanto (nota di Db: in Canada, a differenza degli USA o la UE, è vietato brevettare organismi viventi. E' però permesso brevettare geni, in quanto si possono considerare un \"procedimento\" per produrre una certa sostanza chimica). Nell'autunno del 1997, Mr. Schmeiser raccoglie la colza  Roundup Ready dai tre acri spruzzati in precedenza con l'erbicida.Egli non li vende. Li tiene invece separati, e li immagazzina per l'inverno su un Camion coperto con un telo catramato. (nota di Db: questo è un punto chiave. In pubblico Schmeiser ha spesso detto di non avere mai utilizzato il Roundup, e attribuiva all'impollinazione naturale la presenza della colza Monsanto nei suoi campi. Evidentemente quando di parla davanti ad un giudice si dicono cose diverse rispetto a quando si viene intervistati da un giornalista compiacente) 1998: 1030 acri di colza OGM Un investigatore Monsanto su suggerimento anonimo (Nota Db:  probabilmente di qualche vicino, che pagava regolarmente alla Monsanto 15$ all'acro) prende nel 1997 dei campioni di colza dalla strada pubblica che circonda i campi di Mr. Schmeiser. Tutti i test confermano la presenza della colza Roundup Ready. Nel 1998 Monsanto si reca da Mr. Schmeiser e gli comunica la sua convinzione che Mr. Schmeiser stia coltivando colza Roundup senza licenza. Nonostante ciò Mr. Schmeiser prende i semi custoditi sul camion e li spedisce ad un impianto di trattamento semi per prepararli alla semina (Nota Db: i semi devono essere mescolati a fertilizzante etc..). Schmeiser pianta in nove campi i semi trattati, per un totale di 1030 acri.Numerosi campioni, alcuni per ordine del tribunale, vengono prelevati dai campi in questione. Oltretutto, l'impianto di trattamento dei semi, senza che Mr. Schmeiser ne fosse a conoscenza, ha l'abitudine di conservare un campione di semi spediti per il trattamento. Monsanto, venuta a conoscenza di questo fatto, chiede ed ottiene un campione anche di quei semi. Una serie di test indipendenti effettuati da esperti diversi confermano che la colza piantata da Mr. schmeiser nel 1998 era tra il 95%-98% resistente. Solamente un test su semi forniti dallo stesso Schmeiser non ha supportato queste conclusioni. (Nota Db: come vedete qui non si sta parlando affatto di una \"contaminazione\" casuale, causata dal soffio del vento o da qualche ape birichina. Nessuna contaminazione \"casuale\" giustifica una percentuale vicina al 100%. Soprattutto tenendo presente, come scritto nella sentenza, che il campo OGM più vicino era a 5 miglia di distanza, cioè circa 8 Km. Nella stragrande maggioranza dei siti anti-ogm che riportano questa storia però, di questo aspetto non si parla. Anzi, la storia più comune che circola è che il polline transgenico \"invade\" il campo dell'agricoltore, e a questo punto arriva la cattiva Monsanto che diventa proprietaria di tutto il campo, in base al suo brevetto. Niente di tutto ciò, come avete visto. Infatti il giudice del primo processo dice..) Può anche essere che qualche seme Roundup Ready sia stato portato sul campo di Mr. Schmeiser a sua insaputa. Alcuni di questi semi avrebbero potuto sopravvivere l'inverno e germinare la primavera successiva. Tuttavia, sono persuaso che nessuna di queste cause possa ragionevolmente spiegare la concentrazione o la vastità di Colza di qualità commerciale che si evidenzia dai risultati dei test sulle coltivazioni di Mr. Schmeiser. (Nota Db: un esperto Monsanto nel processo sosteneva che la purezza della colza coltivata da Schmeiser si poteva solamente spiegare con la semina diretta di semi di qualità commerciale, neppure derivanti dal raccolto precedente. In pratica accusava Schmeiser di aver ottenuto illegalmente dei semi commerciali e averli seminati. Il giudice però, non essendoci prove a supporto, non prosegue su questa linea) Le conclusioni del giudice federale Conclude il giudice della corte federale: \"Nel 1998 Mr. Schmeiser ha seminato piante di canola resistente al glifosate, salvate dal raccolto del 1997, che sapeva o avrebbe dovuto sapere erano resistenti al Roundup, e quei semi erano la principale sorgente di semi per la semina successiva di tutti i 9 campi di colza del 1998. E' stata la coltivazione, il raccolto e la vendita di quella colza, in quelle circostanze, che ha reso Mr. Schmeiser passibile di una azione legale. \"Questi sono i fatti stabiliti dal giudice e, nota al paragrafo 65: non contestati da Schmeiser. Stabiliti i fatti, ora il giudice deve giudicare se vi è stata una violazione del brevetto. Il punto principale della difesa di Schmeiser è che, nonostante l'uso incontestato dei semi Roundup Ready, poichè in Canada non è possibile brevettare organismi viventi, non vi è nessuna violazione del brevetto perché questo non è valido. Il giudice della corte federale la pensa diversamente, poiché Monsanto non detiene il brevetto della pianta ma solamente di un gene che codifica la resistenza al glifosate, (magari una prossima volta, se non vi annoiate, parleremo di brevetti) e condanna Schmeiser. Il quale ricorre alla Corte d'appello. Che lo condanna nuovamente. Schmeiser si appella alla corte suprema. Che rivede il processo e lo condanna definitivamente con una votazione di 5 a 4. Il brevetto Monsanto è valido in Canada. I 4 giudici di minoranza concordano con gli altri 5 sui fatti esposti.Danno però una interpretazione restrittiva della legislazione sui brevetti. In nessuno degli appelli sono stati evidenziati fatti nuovi, e i fatti che vi ho riportato non sono mai stati contestati in tribunale, nonostante in varie interviste Mr. Schmeiser dica delle cose molto diverse da quelle che ha ripetuto in tribunale. Ma come si dice: \"carta canta\". In molte interviste Schmeiser si lamenta di aver avuto il campo \"contaminato\" a causa dei vicini che coltivavano colza OGM. Ma come è stato evidenziato in tribunale, questi \"vicini\" stavano a 8 chilometri. Ed in ogni caso, se voi coltivate colza normale, perché mai vi dovreste prendere la briga di spruzzare con il Roundup 3 acri della vostra colza? Siete masochisti a tal punto da voler distruggere deliberatamente il vostro raccolto? La colza sopravvive all'erbicida, e voi invece di bruciare le piantine malefiche ne salvate accuratamente i semi, e li utilizzate l'anno successivo? Addirittura Schmeiser parla di elicotteri che di nascosto lanciano \"Bombe al Roundup\" (sic!) nel mezzo dei campi di colza. Probabilmente Schmeiser è un appassionato, come me d'altronde, di X-Files, dove abbondano elicotteri senza insegne. Inutile dire che Schmeiser si guarda bene da dire queste cose in tribunale. Il Giudizio della Corte Suprema canadese La Corte Suprema è, se vogliamo, ancora più esplicita e schietta sulle intenzioni di Mr. Schmeiser. Al paragrafo 87 dice: \"Mr. Schmeiser si è lamentato che le piante, originariamente, sono arrivate sul suo campo senza il suo intervento. Tuttavia egli non ha spiegato per nulla perché ha spruzzato il Roundup per isolare le piante Roundup Ready trovate sul suo campo, perché ha coltivato e raccolto le piante, salvato e isolato i semi, perché li ha piantati successivamente e come ha fatto a finire con 1030 acri di colza Roundup Ready, che gli sarebbero altrimenti costati $15000  (nota Db: ricordate i 15$ ad acro per la licenza?) Su un punto la corte suprema accetta parzialmente le tesi di Schmeiser: Monsanto aveva chiesto il pagamento di 15.000$  per la licenza, più i soldi derivanti dalla vendita del raccolto del 1998, più una \"punizione esemplare\" di 25.000$. La Corte decide invece che Monsanto non ha diritto al guadagno del raccolto, ma solo all'eventuale guadagno \"aggiuntivo\" derivante dall'utilizzo di colza OGM invece di colza normale. Poiché sul raccolto del 1998 Schmeiser non ha spruzzato il Roundup, forse in un ultimo tentativo di sgamarla (penso io maligno), non ha avuto benefici aggiuntivi e quindi la richiesta di Monsanto non viene avallata. Rimangono da pagare le spese legali, che Schmeiser dichiara essere di più di 230.000$, per 7 anni di battaglie legali. E' importante rimarcare che la corte mette anche ben in chiaro che non è semplicemente il \"possesso\" di semi brevettati a causare il processo. Non esiste proprio che, solo per la presenza di tracce di geni brevettati soffiati dal vento, la Monsanto arriva e prende possesso dei campi, come si legge, forse per terrorizzare gli agricoltori, in molti siti web. Il giudice nota \"Gli agricoltori possono benissimo dimostrare che non hanno mai avuto l'intenzione di coltivare colza contenenti il gene brevettato. Ad esempio possono provare che la presenza è accidentale (nota Db: ma non certo quando hai il 95%-98% e il più vicino campo OGM è a 8 Km). Possono mostrare che hanno operato per eliminare la colza indesiderata, o mostrare che la concentrazione è compatibile con una contaminazione casuale\". Nota anche il giudice di primo grado che in vari casi, su richiesta di agricoltori, due dei quali testimoni al processo, la Monsanto è intervenuta interamente a proprie spese per eliminare delle piante di colza indesiderate. La morale Insomma, nonostante sia stato giudicato colpevole in tre processi, e l'evidenza incontestata che Schmeiser ha piantato deliberatamente colza OGM, ora Percy è un eroe delle organizzazioni anti-biotech. Gira il mondo invitato a destra e a manca (a Terra Madre, organizzata da Slow Food, ad esempio) impersonando il ruolo della vittima della spectre biotecnologica. Ha addirittura il suo sito web dove se desiderate potete donare dei soldi per la sua “causa”. Io passo, grazie. La vulgata comune è che il gene Monsanto ha \"contaminato\" il campo di Percy. Ma dal processo è apparso come altri agricoltori hanno trovato delle piante di colza “estranee” (non al 95%, ma neanche al 60% su 3 acri. Non stiamo mica parlando del mio giardinetto di 10 metri quadri).  Hanno chiamato la Monsanto che a sue spese le ha rimosse, non hanno di certo salvato i semi e riutilizzati. Leggete invece, ad esempio, come Greenpeace presenta il caso, e confrontatela con le parole delle sentenze: Insomma, permettetemi di pensare che questo Percy è un furbacchione. Come dice spesso il Senatore a vita Andreotti “a pensar male si fa peccato ... ma spesso ci si azzecca” La cosa che più mi diverte è che Schmeiser viene a volte descritto addirittura come un \"coltivatore biologico\", ad esempio nella rivista di Slow food, ed è diventato un'icona per i gruppi anti-ogm. Proprio lui, che spargeva erbicidi a manetta e che ha trovato la colza transgenica della Monsanto così buona e conveniente da volerla piantare a tutti i costi, senza voler pagare per i semi. Morale: vi voglio instillare il dubbio che forse non tutte le informazioni che ricevete  sugli OGM (ma se è per questo anche su altri temi...) sono DOCG come il Chianti o il Barolo. La prossima volta che sentite una storia sugli OGM, sia essa sugli incroci tra fragole e pesci o sui topi deformi, sul golden rice che “non funziona”, su allergie o altro, chiedetevi almeno \"ma sarà veramente così o mi stanno raccontando delle balle?\". A presto. Dario Bressanini Questo articolo, riadattato ed espanso, è diventato un capitolo del libro Pane e Bugie (chiarelettere 2010). Aggiungo qui di seguito la sezione finale del capitolo del libro. A chi fa comodo la disinformazione? Ai vari incontri del tour di Schmeiser in Italia hanno partecipato diversi «attori» chiaramente interessati per motivi commerciali a demonizzare gli ogm: produttori e distributori di prodotti biologici come NaturaSì, Rapunzel e FederBio, e la catena di distribuzione COOP che ha puntato, dal punto di vista del marketing, sull’ogm free. Sono strategie commerciali. Ci stanno e posso capirlo. Non mi piacciono ma non sarò certo io a ribaltare il mondo del marketing e del branding. Se instillo nel consumatore l’idea che gli ogm fanno male è più probabile che vogliano acquistare prodotti ogm free o biologici. Non mi piace che si distorca la realtà ma lo comprendo: lo si fa continuamente nella pubblicità di ogni genere. L’industria agroalimentare è maestra nel vantare presunte proprietà salutistiche o benefiche dei propri prodotti senza preoccuparsi di dimostrarle. Qui però, badate bene, non si sta discutendo se gli ogm convengano o meno, se facciano male o meno, se siano adatti all’agricoltura italiana o meno, se sia giusto o meno brevettare dei geni. Stiamo parlando di raccontare la verità, tutta la verità e nient’altro che la verità! È così difficile per un giornalista controllare le fonti? Lo so, ci si può sentire a disagio a stare «dalla parte» del gigante Monsanto, con il suo fatturato di svariati miliardi di dollari. Viene «naturale» stare dalla parte del più debole, che in questo caso è indubbiamente l’agricoltore. Ma non è una buona ragione per fare disinformazione. Personalmente ritengo che la scelta di Monsanto di citare in giudizio Schmeiser sia stata dannosa dal punto di vista dell’immagine. La multinazionale ha vinto la causa ma ha perso di fronte a milioni di agricoltori, che sicuramente non apprezzano il fatto che gli «investigatori genetici» vadano in giro per i campi a prelevare campioni. La Monsanto che cosa ci ha guadagnato? Praticamente nulla. Che cosa ha perso? Molto. È anche grazie a queste azioni che è diventata il «grande Satana» per gli oppositori del cibo biotech. Al pari di Monsanto, la Bayer vende una canola resistente a un erbicida di sua proprietà: la Liberty Link Canola. In questo caso il gene della resistenza all’erbicida è stato inserito in una varietà ibrida. Da quasi un secolo gli agricoltori acquistano ogni anno semi ibridi, non essendo conveniente accantonare parte del raccolto per la semina dell’anno successivo. Bayer quindi non ha bisogno di usare ispettori o di far firmare contratti odiosi: gli agricoltori riacquistano ogni anno i suoi semi perché ogni tentativo di riutilizzare gli ibridi porterebbe a una diminuzione della qualità del raccolto. E infatti Bayer non viene quasi mai citata nel dibattito sugli ogm, mentre la Monsanto è al centro delle critiche. Un’altra azienda, la Pioneer, ha sviluppato colture resistenti agli erbicidi (dal nome commerciale Clearfield) che dal punto di vista legale non sono ogm e sono brevettate. Anche per lei niente odiose ispezioni. Insomma, Monsanto flette i muscoli senza usare il cervello. L'autore del presente articolo dichiara di non avere conflitti di interesse, di non possedere azioni Monsanto, di non ricevere donazioni o finanziamenti da istituzioni pubbliche per parlare di ogm, e di non avere in generale nulla da guadagnarci (o da perderci) dalla coltivazione e il commercio degli organismi transgenici. Bibliografia Il processo alla corte suprema Il primo processo Il processo di appello" },
    { "title": "C'è panna e panna", "text": "Abbiamo incontrato la panna varie volte in questo blog: raccontando  come fare il burro in casa,  spiegando come preparare la panna montata, o come evitare di usarla nella \"carbonara scientifica\" Passeggiando tra i corridoi di un supermercato si possono trovare vari tipi di panna, così ho pensato di spiegare le differenze delle diverse tipologie in commercio.  Sia per fare il burro che per preparare la panna montata abbiamo utilizzato la panna (o crema di latte) fresca. Questa ha subito una pastorizzazione, cioè è stata riscaldata ad una temperatura moderata (attorno ai 70 °C solitamente) per vari secondi. La pastorizzazione riduce la carica batterica ma non riesce a sterilizzare completamente la panna, per cui sugli scaffali di vendita questo prodotto, mantenuto refrigerato, dura circa una settimana. Generalmente più è alta la temperatura di pastorizzazione più è lunga la vita del prodotto, ma allo stesso tempo la panna assume un leggero sapore di “cotto” e peggiora un poco la sua capacità di montare. Spesso, ma non sempre, alla panna fresca viene aggiunta della carragenina, una sostanza che serve a stabilizzare l’emulsione tra acqua e grassi. La percentuale di grassi della panna fresca è solitamente del 35%-36%. Nella foto potete osservare la presenza della carragenina, e la scritta “pastorizzazione alta”, che suggerisce l’uso di una temperatura più alta nel processo di pastorizzazione. Ora che il latte crudo, non pastorizzato, comincia a diffondersi anche in Italia, posso solo sperare che prima o poi mettano in vendita anche la panna cruda, non pastorizzata. Per il momento la stragrande maggioranza di noi può solo comperare panna fresca pastorizzata.  Se state preparando delle fragole e vi accorgete che non avete in casa della panna fresca, potete utilizzare la panna da montare UHT. Qualche gourmet storcerà il naso ma questa contiene, esattamente come la panna fresca, solamente crema di latte e, eventualmente, carragenina. Il processo UHT (Ultra High Temperature) sterilizza la panna a temperature superiori a 100 °C, per pochi secondi. Per questo motivo questo prodotto può resistere anche per vari mesi senza essere refrigerato, tuttavia, per evitare che durante questo periodo il grasso si separi dalla fase acquosa, la panna UHT è sottoposta ad un processo di omogeneizzazione più spinto della normale panna fresca, danneggiando parzialmente i globuli di grasso e diminuendo la capacità di montare. Poiché è stata trattata ad alte temperature, il sapore può risentirne. Potete vedere nella foto come la percentuale di grassi (33%) sia leggermente inferiore a quello della panna fresca. Dopo aver scattato la foto ho utilizzato la confezione con delle fragole fresche e, sinceramente, non ho notato moltissima differenza rispetto alla panna fresca che uso solitamente, solo un poco meno soda una volta montata. Il dolce dello zucchero probabilmente copriva il sentore di \"cotto\".  Accanto alla panna UHT da montare, al supermercato trovate anche la “panna da cucina”, anche lei sottoposta al trattamento UHT (e anch’essa nel mirino del solito gourmet   ). Anche in questo caso nessun ingrediente estraneo oltre a panna e la solita carragenina. Quello che cambia rispetto alla panna da montare è la percentuale di grassi. Nella panna da cucina, che la confezione suggerisce di utilizzare ad esempio per condire tortellini, ravioli e simili, i grassi sono solitamente il 21-22%. La panna da cucina  non può essere montata perché contiene troppi pochi grassi. Invece, se volete, potete utilizzare la panna fresca al posto di quella da cucina, eventualmente compensando il diverso contenuto di grassi diluendola con un poco di latte.  Da ultimo vediamo la cosiddetta “panna vegetale”. Visto che è vegetale ovviamente non è panna. Per poter essere montata e avere una consistenza simile alla panna “vera” deve contenere dei grassi. Questi grassi hanno una origine vegetale, da cui il nome comune di “panna vegetale”, anche se il termine “panna” non lo trovate sulla confezione. Questi prodotti a base di grassi emulsionati e montabili contengono solitamente  grassi idrogenati, come potete constatare leggendo l'etichetta. Come forse saprete i grassi idrogenati non sono considerati molto salubri perché l’idrogenazione produce, oltre ai grassi di tipo cis, anche quelli di tipo trans. Quindi, se uno sceglie di usare panna vegetale invece di quella animale per motivi salutistici lo tenga presente. D’altra parte, come sempre ovviamente, è solo un uso prolungato che può dare degli effetti sulla salute e se qualche volta usate dei grassi idrogenati non succede assolutamente nulla. Personalmente però preferisco acquistare solamente panna fresca, che ha un gusto nettamente migliore. Sappiate però che anche se consumate regolarmente panna fresca avrete degli effetti collaterali. Se non sulla salute sicuramente sulla linea a presto  Dario Bressanini" },
    { "title": "Gli esperimenti dei lettori", "text": "Visto l'interesse suscitato dall'articolo sugli accoppiamenti e sugli alberi gustativi del sito foodpairing, ritorno sull'argomento, approfittando del fatto che qualche lettore ha fatto degli esperimenti molto interessanti. Salsadisapa, sul suo blog  qualcosadirosso.blogspot.com), ha accostato la mozzarella con la pesca e, in un accostamento ancora più ardito, con la liquerizia  La foto, presa dal suo blog, mostra le due combinazioni. Se infatti andiamo a vedere l'albero gustativo della mozzarella (con due Z   ) , grazie a foodpairing  scopriamo come la mozzarella si sposi bene con entrambi gli ingredienti. Da non perdere anche peperone, tè verde e grano saraceno. Lenny invece ha sperimentato con caffè e carote. Guardate con quanti ingredienti sembra sposarsi bene il caffè  C'è' qualcuno che vuole sperimentare con gli asparagi?  Enrico Zini ha sperimentato ( con successo   ) usando la banana come ingrediente segreto in un risotto con i funghi. Anche articoli più vecchi hanno stuzzicato qualche lettore: Renzo e Lucia hanno provato a replicare il Cioccolato Chantilly. Scriccia ha provato invece con il cioccolato bianco. Silvia ha chiarificato le fragole. Sara, dopo aver chiarificato le fragole, ha usato il risultato per farcire una torta al cioccolato. Molti altri lettori hanno fatto esperimenti e li hanno descritti nei commenti ai post, ma non ho trovato siti o blog da linkare. Se mi sono dimenticato di qualcuno avvisatemi: li aggiungerò volentieri alla lista. A presto  Dario Bressanini" },
    { "title": "L'avocado, un frutto strano", "text": "Ormai sia nei supermercati che dai fruttivendoli è possibile acquistare frutta che una volta si poteva incontrare solo durante qualche viaggio in paesi lontani. Sicuramente un frutto dei più curiosi è l'avocado, usato prevalentemente come useremmo un ortaggio: in insalata, come condimento o per preparare salse. L’avocado è originario del Messico del sud e del Centro America. Gli Aztechi lo consideravano un afrodisiaco e gli diedero il nome ahuacatl, che significa testicoli, sia per la forma del frutto che per come pende dall’albero. Gli spagnoli non riuscendo a pronunciare correttamente la parola azteca lo chiamarono aguacate, modificatosi poi in abogado in spagnolo moderno, avocat in francese, avocado in inglese e così via. Ha la particolarità, per un frutto fresco, di essere molto ricco di grassi e piuttosto povero di carboidrati. A differenza di quasi tutti gli altri frutti, il suo metabolismo porta principalmente alla produzione di grassi e non di zuccheri. 100 grammi di un avocado maturo contengono mediamente 8 grammi di carboidrati e 10-20 grammi di grassi, ma la percentuale di grassi, principalmente monoinsaturi, può arrivare anche al 30 per cento a seconda della varietà. Per questo motivo veniva utilizzato su molte navi nel ‘700 come sostituto del burro, spalmato sulle gallette, e venne così soprannominato “il burro del marinaio”. La qualità dei grassi presenti lo rende simile all’olio di oliva, avendo il 75% di grassi monoinsaturi, il 15% di grassi saturi e il 10% di poliinsaturi (omega 6). Contiene anche varie sostanze benefiche, come carotenoidi, tocoferolo e beta-sitosterolo e grazie anche all’assenza di colesterolo viene sempre più utilizzato dall’industria alimentare oltre che da quella cosmetica.Persea americana, questo il nome botanico della pianta sempreverde, comprende tre razze principali: la Antillana, la Messicana e la Guatemalteca. La maggior parte delle varietà commerciali sono ibridi. Le due principali sono la varietà Fuerte e la Hass. La differenza fondamentale tra le due varietà risiede nella buccia quando il frutto è maturo. La Fuerte, di forma allungata simile ad una pera, mantiene la buccia verde mentre l’Hass, varietà più pregiata e dalla buccia corrugata, diventa viola scuro o addirittura nera a maturazione avvenuta. Un'altra peculiarità è che, a differenza di altri frutti, dopo aver raggiunto la maturità fisiologica un avocado può rimanere sulla pianta anche vari mesi. Solamente una volta staccato dall’albero si innescano dei meccanismi enzimatici che portano alla maturazione completa del frutto, con un ammorbidimento della polpa e, nel caso dell’Hass, con un annerimento della buccia. Un avocado è pronto per essere consumato quando è leggermente morbido alla pressione delle dita. Un avocado non maturo si può conservare a 5-12 °C. Per accelerare la maturazione completa si tiene a temperatura ambiente. Una volta maturo il frutto si può conservare al freddo (1-6 °C) per qualche giorno.Una volta raccolto, a temperatura ambiente, l’avocado comincia ad aumentare la respirazione e inizia a produrre etilene in quantità. Finchè non è reciso le foglie della pianta producono delle sostanze che inibiscono la produzione di etilene. Una volta staccato dall’albero inizia la produzione di etilene. Questo ormone segnala al frutto di entrare nella fase finale della maturazione. I frutti che si comportano in questo modo sono chiamati climaterici e possono maturare anche una volta recisi dalla pianta. Molti frutti sono climaterici e producono etilene: ad esempio mele, banane, pere, kiwi, pesche, meloni e pomodori (botanicamente dei frutti). Questo è il motivo per cui se nel cesto della frutta è presente una mela matura, viene accelerata la maturazione dei frutti climaterici vicini. I frutti non climaterici invece devono essere colti dalla pianta a maturazione completa: una volta recisi la qualità può solo diminuire. Alla lista appartengono fragole, mirtilli, ciliege, uva, arance e limoni. Sino alla fine degli anni ’20 negli USA la varietà più popolare di Avocado era la Fuerte, trovata in Messico da Carl Schmidt nel 1911 e coltivata in California. Venne così chiamata perché fu l’unica varietà a sopravvivere alle gelate dell’inverno del 1913, segno di una pianta particolarmente vigorosa (Fuerte in spagnolo). Nel 1926 un postino di Los Angeles, Rudolf Hass, acquistò e piantò vari semi di Avocado allo scopo di iniziare una piccola piantagione. Una pianta attirò l’attenzione di Hass: era molto vigorosa e i suoi frutti erano di ottima qualità, anche se diversi per forma e colore da quelli delle altre piante. Hass brevettò la pianta nel 1935 e, come ci racconta lui stesso nel brevetto, l’unica cosa che si sapeva di quel seme fortunato era che proveniva dal Guatemala, ma la pianta che lo originò non venne mai trovata ed è tuttora ignota la provenienza precisa della varietà che oggi chiamiamo Hass. Forse quel seme arrivava dalla giungla, o forse era un mutante. Non lo sapremo mai. Da quel momento l’Hass cominciò a diventare sempre più popolare sino a scalzare la Fuerte dalla cima della classifica.Se siete curiosi potete leggere il brevetto Plant Patent n. 139, con cui Hass chiede il riconoscimento per la sua “invenzione” (se credevate che solo gli ogm si potessero brevettare, beh, non è vero, anche se brevettare un gene fornisce una protezione brevettuale diversa e più forte di quella di un “normale” brevetto vegetale) Io acquisto gli avocado duri, evitando quelli con abrasioni o che hanno subito colpi. Se necessario, per accelerarne la maturazione, li metto in un sacchetto di carta, magari insieme ad una mela o ad una banana matura. L’etilene prodotto dalla mela o dalla banana e dall’avocado stesso rimane parzialmente nel sacchetto di carta accelerando la maturazione. Non usate sacchetti di plastica perché impedirebbero la diffusione dell’ossigeno, necessario alla respirazione dei frutti e causerebbero una ritenzione dell’umidità. Una volta maturo potete tagliarlo a dadini per una fresca insalata mista oppure potete preparare una tipica salsa messicana da gustare con le tortillas: il guacamole, schiacciandolo con del pomodoro maturo, aggiungendo del succo di lime, cipolla rossa tagliata finissima, coriandolo fresco tritato, sale e del peperoncino verde dolce.Consumatelo in fretta però perchè esposta all’aria la polpa dell’avocado brunisce rapidamente, a causa degli enzimi che ossidano i polifenoli, esattamente come avviene con una mela tagliata o con il basilico con cui si prepara il pesto. Vedremo prossimamente in dettaglio come preparare un buon guacamole. Per ora vi saluto. Buon avocado a tutti  Una versione più breve di questo articolo è apparsa sul numero di Agosto 2008 di Le ScienzeDario BressaniniRiferimenti bibliografici www.avocado.org Avocado in USDA, ARS Agriculture Handbook Number 66 Il brevetto di Hass" },
    { "title": "Frutta all’etilene", "text": "Dal punto di vista biologico i frutti sono i semi e gli ovari dei fiori delle piante. Chiamiamo invece “verdura” altre parte commestibili delle piante che non siano i frutti: ad esempio le foglie (come l’insalata), i fiori (come i carciofi), o le radici (come le carote). In cucina tuttavia questa distinzione rigida non è sempre seguita: i pomodori ad esempio sono, botanicamente, dei frutti, come anche le olive o i peperoni. Gastronomicamente parlando però siamo abituati a considerare frutti solamente quei vegetali che hanno un alto contenuto zuccherino e che risultino più o meno dolci al gusto. Frutta e verdura hanno una struttura interna simile: le loro cellule contengono moltissima acqua, sali minerali, amidi, zuccheri, acidi, sostanze aromatiche e moltissime altre sostanze chimiche. Le pareti delle cellule sono prevalentemente costituite da cellulosa, che noi esseri umani non siamo in grado di digerire (visto che non siamo erbivori). Uno dei motivi per cui i vegetali vengono spesso cotti è per disgregare le pareti cellulari di cellulosa e liberare l’acqua e le sostanze nutrienti, oltre che gustose, che altrimenti rimarrebbero intrappolate nelle cellule. Non è quindi necessariamente vero che mangiare verdura o frutta cruda implichi una maggior assunzione di sostanze nutrienti e benefiche, nonostante questa idea sia molto popolare. Di certo non si deve neanche eccedere nel senso opposto, perché la maggior parte delle sostanze chimiche contenute in frutta e verdura sono molto delicate e instabili al calore, quindi le cotture non dovrebbero quasi mai essere molto prolungate se si vuole mantenere alto il potere nutritivo dei vegetali. Alcuni vegetali possono contenere tanta cellulosa, ad esempio le carote, il cui cuore diventa via via più duro crescendo. Altri vegetali invece ne contengono molto poca. Ad esempio l’insalata: le sue foglie rimangono belle rigide e croccanti grazie all’acqua contenuta. Se questa diminuisce le cellule cominciano a sgonfiarsi e l’insalata “appassisce”. Se l’insalata che avete in frigorifero sembra un poco appassita, è meglio farla rinvenire con un bel bagno in acqua fredda per una decina di minuti: le foglie ritroveranno, almeno un poco, il loro turgore. Le pareti cellulari delle cellule vegetali sono molto più resistenti di quelle animali, perché devono mantenere più a lungo l’acqua e le altre molecole contenute, per permettere ad esempio ai frutti di continuare a “vivere” e “respirare” anche dopo essere stati staccati dalla pianta. Certo! Frutta e verdura sono ancora vive e respirano quando le mettiamo nel carrello della spesa   a differenza, ad esempio, di una bistecca. Dal punto di vista evolutivo  un frutto che “vive” anche dopo che è stato staccato dalla pianta permette alla specie di diffondersi in una zona più ampia, e di generare più figli. Avevamo già accennato alla respirazione dei vegetali qualche tempo fa. Facciamo un rapido riassunto.Per mantenere le funzioni vitali una volta recisi o staccati dalla pianta, i vegetali solitamente combinano l’ossigeno dell’aria con una molecola organica immagazzinata nei tessuti, solitamente uno zucchero, per produrre energia, calore e sintetizzare altri composti, con la produzione finale di acqua e anidride carbonica. In generale la “sopravvivenza” di un vegetale dopo il raccolto è inversamente proporzionale alla sua velocità di respirazione. La vita di broccoli e lattuga, ad esempio, è molto più breve di quella di patate, cipolle e limoni, perché hanno delle velocità di respirazione molto più elevate.  La respirazione è influenzata da una serie di fattori, quali la temperatura, la luce, la composizione dell’atmosfera, l’umidità, la presenza di stress e così via. Una volta raccolta, frutta e verdura viene  immagazzinata in attesa di essere venduta. In questo lasso di tempo si cerca di diminuire la velocità di respirazione, per “allungargli la vita”. La temperatura viene abbassata a 2-5 °C, senza mai andare sotto lo zero, per non danneggiare le cellule con la formazione di cristalli di ghiaccio. Alcuni vegetali però, tipicamente quelli tropicali, subiscono degli stress se la temperatura scende sotto i 10-12 °C. Poiché la respirazione consuma ossigeno, un buon modo per rallentarla è sottrarlo dall’atmosfera. Questo è il motivo per cui alcune frutte e verdure vengono vendute ricoperte di una pellicola trasparente: per limitare il contatto con l’ossigeno e rallentare la respirazione. I broccoli, che hanno una respirazione elevata, sono spesso venduti ricoperti di plastica. Qualcuno di voi avrà forse pensato “l’ennesimo spreco inutile di plastica e imballaggi”, e invece in questo caso ha una funzione ben precisa e utile. Su grande scala, nei centri di stoccaggio, l’atmosfera viene privata quasi totalmente di ossigeno, arrivando mediamente a livelli del 2-3% (i valori precisi dipendono dal tipo di vegetale). L’ossigeno non può essere privato del tutto perché in questo caso i nostri amici vegetali inizierebbero una respirazione anaerobica, senza ossigeno. Tutti tranne l’avocado, come abbiamo visto, che non è in grado di respirare senza ossigeno e quindi deperirebbe rapidamente. Assieme alla riduzione di ossigeno, si può aumentare anche la percentuale di CO2 presente nell’atmosfera. I frutti subiscono una serie di trasformazioni a mano a mano che raggiungono la maturità biologica.  Aumentano di peso, accumulano acqua, zuccheri, amido e acidi organici. Nella fase finale della maturazione spesso la buccia dei frutti cambia colore e la clorofilla verde si degrada, rivelando gli altri coloranti sottostanti. Il frutto comincia ad ammorbidirsi, perché gli enzimi liberati dalle cellule cominciano a sciogliere la pectina che tiene insieme le varie cellule. La pectina è abbondante nei frutti acerbi, ed è la responsabile principale della gelificazione delle marmellate e delle confetture. A mano a mano che il frutto matura la pectina si trasforma in acido pectico, meno efficace come gelificante. E’ per questo che frutta troppo matura può produrre una marmellata o confettura troppo liquida. A mano a mano che il frutto matura, le pareti cellulari si dissolvono, liberando i succhi contenuti. Questo rende il frutto più “succoso”, anche se in realtà l’acqua contenuta non è aumentata.  Durante la maturazione alcuni frutti trasformano l’amido in zuccheri: saccarosio, fruttosio e glucosio. I frutti si possono classificare grossolanamente in due categorie a seconda di come si comportano nella fase finale della maturazione. Alcuni frutti aumentano la produzione di etilene e velocizzano la respirazione. Questi frutti vengono chiamati climaterici. I frutti che non producono grandi quantità di etilene e non aumentano la respirazione nella fase finale della loro vita sono non-climaterici. L’etilene è un ormone vegetale gassoso che viene prodotto dalle piante a partire dall’amminoacido metionina. Ne serve una piccolissima quantità per innescare la maturazione dei frutti climaterici: pochi milligrammi o addirittura microgrammi per kg (quantità che i chimici indicano con ppm o ppb: parti per milione o parti per miliardo). Una volta innescata la produzione tuttavia, i frutti climaterici ne producono in quantità. Ad esempio la banana, a 15 °C, produce 5 microlitri di etilene per kg ogni ora. L’avocado più di 100 mentre il limone (frutto non-climaterico) meno di 0.1. Vi ricordate che la volta scorsa avevo suggerito di chiudere in un sacchetto di carta un avocado con una mela o una banana per farlo maturare più in fretta? E’ l’effetto dell’etilene. L’etilene viene prodotto in quantità anche quando la frutta è sottoposta a stress. Ad esempio quando una mela prende una botta, la zona circostante scurisce, per effetto della polifenolossidasi, e rammollisce, per l’effetto dell’etilene prodotto. I frutti non climaterici, una volta staccati dall’albero, interrompono la maturazione, e la loro respirazione diminuisce pian piano. Tra questi vi sono: mirtilli, more, lamponi, fragole, ciliege, cetrioli, uva, pompelmi, limoni, lime, olive, arance, peperoni, ananas, melanzana, zucca, melograno. L’etilene ha anche degli effetti su alcuni frutti non climaterici, ma senza alterare le qualità organolettiche. Ad esempio con i limoni e gli aranci stimola la degradazione della clorofilla della buccia e porta alla colorazione gialla o arancio ma non altera il loro contenuto zuccherino o la loro acidità. Se avete acquistato un frutto non climaterico, non sperate che migliori le sue qualità organolettiche con il tempo. La cosa migliore che potete fare è... mangiarlo subito, sperando (non potete fare altro) che l’agricoltore lo abbia raccolto dalla pianta all’apice della qualità. Nei frutti climaterici l’etilene segnala al frutto che è arrivata l’ora di ammorbidirsi e, spesso, cambiare colore alla buccia, degradando la clorofilla e, nei frutti rosso/viola/blu, iniziando la produzione di antocianine, responsabili della colorazione. La respirazione aumenta e raggiunge un picco, per poi diminuire. Sono frutti climaterici: mela, albicocca, caco, avocado, banana, fico, kiwi, mango, nettarina, papaya, pesca, pera, prugna, cocomero, melone, pomodoro. Gli agricoltori sfruttano in vari modi le caratteristiche climateriche dei frutti. Poiché più un frutto è maturo più è delicato, cogliendolo quando ancora non è all’apice della maturazione, può  essere maneggiato con minore cura e può sopportare il trasporto a grande distanza. Non è raro che pomodori, pesche o albicocche, ad esempio, vengano raccolti ancora verdi. Matureranno una volta arrivati a destinazione. Quando in Europa arrivano le banane dal sud America o dall’Africa, sono completamente verdi. Un poco di etilene soffiato nei locali di stoccaggio e diventano giallo brillante, tutte contemporaneamente, pronte per essere vendute. Analogamente i pomodori: da verdi a rossi in pochissimo tempo e tutti contemporaneamente. Magie dell’etilene. Un bel vantaggio per il venditore. Certo, con questo processo accelerato a comando, non potranno essere così ricchi di zucchero e aromi come quelli colti dalla pianta a maturazione completa. Se potete, acquistate frutta di stagione raccolta non troppo lontano da voi: è probabile che sia rimasta sulla pianta più a lungo, visto che non ha dovuto sopportare lunghi tragitti per arrivare al consumatore. Questo è uno dei casi in cui acquistare a “Km 0” ha senso. Abbiamo visto in passato come l’applicazione “ideologica” del Km 0 sia piuttosto sciocca e abbia poco senso, e come i benefici sull’ambiente siano dubbi. In questo caso però i benefici per il gusto sono molto più tangibili. In più, varietà di frutta molto delicata vengono vendute solo localmente, perché i danni del trasporto sono molto elevati. E le varietà di frutta che resistono al trasporto non è detto che siano anche quelle più aromatiche o gustose. Purtroppo molti frutti, climaterici e non, sono invece raccolti prima di raggiungere l’optimum sulla pianta, e le condizioni di stoccaggio cercano di rimediare parzialmente a questo: alcuni frutti diventano più dolci con il tempo perché l’amido continua ad essere trasformato in zucchero. Tra questi mele, kiwi, banane, mango, papaya e pere. Altri frutti invece cambiano colore, consistenza e aroma, ma non sviluppano più zucchero: ad esempio albicocche, meloni, fichi, pesche, nettarine e prugne. Ricordate comunque che i frutti sono vivi, e continuano a respirare, consumando zuccheri. Non stupitevi se le mele raccolte sei mesi prima e immagazzinate in atmosfera controllata e a bassa temperatura hanno un basso contenuto zuccherino: qualche cosa devono pur “mangiare” per respirare. L’avocado fa gruppo a se, perché, se ricordate, comincia a maturare solo una volta staccato dalla pianta, le cui foglie producono un inibitore della produzione dell’etilene. L’etilene può essere somministrato anche direttamente alle piante.  I chimici hanno messo a punto composti di sintesi capaci di rilasciare etilene nelle piante in maniera controllata. Ad esempio l’acido 2-cloroetilfosfonico venduto con il nome di Ethrel. E’ solubile in acqua e viene assunto dalle piante dove poi si decompone per dare etilene. A presto Dario Bressanini Bibliografia" },
    { "title": "Omaggio floreale a Darwin", "text": "Sono in montagna per l’ultimo scorcio di vacanze e per questa volta non parliamo di bellezze da mangiare ma solo da vedere: i fiori. Qualche giorno fa, passeggiando nel parco naturale dell’Alpe Veglia stavo osservando i fiori alpini e mi sono reso conto che la maggioranza di essi era di colore blu/violetto. Il secondo colore più rappresentato era il giallo, mentre il rosso era quasi del tutto assente. Guardate un po’ le foto che ho fatto          Un fiore ci appare colorato di blu, ad esempio, perché i suoi petali contengono una o più sostanze chimiche che riflettono verso i nostri occhi la luce blu e assorbono le altre frequenze presenti nella luce solare. Ora, perché mai i colori dei fiori non sono distribuiti uniformemente? Perché il blu è così diffuso in montagna e il rosso praticamente assente? (Ebbene sì, il vizio di chiedere “perché” non ce l’ho solo in cucina   ) Se invochiamo gli insegnamenti del buon Charles Darwin (di cui nel 2009 ricorrerà il bicentenario della nascita e i centocinquant’anni dalla prima pubblicazione dell’Origine delle Specie) la risposta è straordinariamente semplice. I colori dei fiori sono dei “segnali” per gli insetti, un po’ come se vi fosse un cartello che dice “qui nettare gratis” Da parte loro gli insetti, in cambio del cibo, trasportano il polline e fecondano altri fiori della stessa specie su cui si posano, contribuendo alla conservazione e alla diffusione di quella pianta. Moltissimi insetti impollinatori in montagna sono imenotteri appartenenti alla famiglia degli apidi (bombi, api, ...): questa famiglia (e in generale gli insetti) percepisce i colori in modo diverso dal nostro. Noi umani percepiamo i colori perché nel nostro occhio vi sono dei “fotorecettori” sensibili ai colori Rosso, Verde e Blu. Tutti gli altri colori vengono percepiti come una combinazione di questi tre colori fondamentali. Più precisamente un occhio umano medio percepisce come colori le lunghezze d'onda della luce che vanno dai 400 ai 700 nanometri circa Le api invece percepiscono la luce con lunghezze d'onda tra i 300 e i 630 nanometri perché hanno dei recettori sensibili al verde, al blu e all’ultravioletto (UV). Quest’ultimo non è rivelato dall’occhio umano.  Poiché non sono sensibili al rosso, un fiore di questo colore avrebbe vita molto dura nel farsi “vedere” dalle api, mentre un fiore verde avrebbe difficoltà a farsi notare da chiunque, poiché sarebbe difficile da distinguere dalle foglie, dall’erba e dal resto della vegetazione. I fiori con una forte componente blu invece sono molto visibili dagli apidi. I fiori gialli possono essere visti dalle api perché eccitano il fotorecettore verde (ricordate che giallo=rosso+verde) ma possono anche essere visti da alcune farfalle la cui sensibilità verso le radiazioni rosse è maggiore di quella delle api. Quindi, la spiegazione della apparente disomogeneità nella distribuzione del colore dei fiori è prettamente evoluzionistica: i fiori poco visibili agli insetti impollinatori non riescono a diffondersi e a preservare la specie, quelli molto visibili prevalgono. Quindi rosso no e blu si. Non ci siamo dimenticati dei fiori bianchi, ma prima voglio ricordarvi cosa succede quando vediamo un oggetto bianco: i nostri recettori RGB (Red=rosso, Green=verde, Blu=blu) sono tutti e tre eccitati più o meno allo stesso modo, perché l’oggetto riflette in modo simile la luce rossa, quella verde e quella blu. Il nostro cervello miscela i tre segnali che arrivano dall’occhio e “genera” il bianco.  Più precisamente, viene generato il bianco-umano. Eggià, perché le api, e gli insetti in genere, come abbiamo visto hanno dei recettori che reagiscono a frequenze diverse. Possiamo definire un oggetto di colore bianco-ape se riflette in modo simile luce delle tre lunghezze d’onda a cui sono sensibili i fotorecettori delle api, e quindi il verde, il blu e l’UV. Ora torniamo ai nostri fiori bianco-uomo. Saranno anche bianco-ape ? Sicuramente riflettono il blu e il verde, altrimenti non sarebbero bianco-uomo. Riflettono anche il rosso ma come abbiamo visto  le api non sono sensibili a questa radiazione. Per essere bianco-ape dovrebbero anche riflettere gli ultravioletti, ma vari studi effettuati sui fiori hanno dimostrato che generalmente i fiori bianco-uomo assorbono i raggi UV, e quindi appaiono fortemente colorati alle api. Sebbene i fiori bianchi appaiano abbondanti intorno a noi, questo non è vero nel mondo degli insetti. Per molto tempo si è addirittura pensato che non esistessero dei fiori bianco-ape. In seguito sono stati scoperti, ma sono estremamente rari. Perché ? Nonno Darwin ci viene ancora in aiuto: le api, oltre ad avere dei fotorecettori diversi, non sono sensibili, per quanto possa sembrare strano a noi uomini, alle variazioni di luminosità. Il nostro cervello miscela i segnali RGB e li interpreta in un sistema percettivo di tipo HSB (Hue, Saturation, Brightness, cioè tinta, saturazione e luminosità). In altre parole distinguiamo due colori per la loro tinta, per la loro luminosità e per la loro saturazione (potremmo chiamarla grossolanamente l’intensità di colore). Le api mancano totalmente del canale della luminosità e quindi non possono distinguere un bianco-ape da un grigio-ape da un nero-ape, perché differiscono solo per la luminosità. E’ per questo che, più correttamente, alcuni studiosi della visione delle api preferiscono chiamarli collettivamente neutro-ape. Tornando ai fiori bianco-ape, non disponendo del canale della luminosità, e non avendo il recettore del rosso, le api avrebbero difficoltà a distinguere un fiore neutro-ape dai colori tipici dello sfondo: la vegetazione, il terreno e la roccia che appaiono, agli occhi della nostra ape, anche loro più o meno di color neutro-ape. Noi umani saremmo in grado di distinguerlo, perché un fiore bianco risulta solitamente più luminoso dello sfondo, ma le api non sono in grado di rilevare la diversa luminosità. Per molto tempo si è pensato che il sistema visivo degli insetti si fosse evoluto adattandosi ai colori dei fiori, modificandosi per diventare più efficace nella localizzazione del cibo. Gli ultimi studi invece dimostrano che è successo esattamente il contrario: la comparsa dei fotorecettori negli occhi degli insetti è precedente alla comparsa dei fiori colorati e gli studiosi concordano nel ritenere che siano stati i colori dei fiori ad evolversi per rendersi più “attraenti” verso gli insetti impollinatori. Forse qualcuno di voi starà pensando: \"nel mio giardino ci sono un sacco di fiori rossi: rose, tulipani, dalie ...\". Certamente! ma molto probabilmente li avete comperati dal fiorista. In altre parole non sono più sottoposti ad una pressione selettiva naturale perché questa è stata sostituita dall'evoluzione guidata dall'uomo, molto più veloce, esattamente come è successo per la maggior parte della frutta e verdura che comperiamo dal fruttivendolo: quei peperoni e quei pomodori non esistono in natura. Peperoni e fiori insomma non devono più \"piacere\" agli insetti per sopravvivere ma devono piacere a noi uomini. Non riesco a pensare ad una risposta più semplice, elegante e convincente alla domanda posta  all’inizio dell’articolo, e non riesco davvero ad immaginare come, nel terzo millennio, siano ancora in molti a non credere  alla teoria darwiniana dell’Evoluzione. Questo articolo, oltre che dallo splendido panorama dell’Alpe Veglia, mi è stato ispirato anche dalla lettura di un “dialogo filosofico” sui colori visti dalle api sul Blog l’estinto, a sua volta ispirato dal libro di Paola Bressan “il colore della Luna”. Alla prossima, Dario Bressanini Bibliografia" },
    { "title": "Sapori d'alta quota", "text": "Ancora in montagna, questa volta in un alpeggio ad alta quota, in valle Vigezzo. Negli alpeggi si può trovare una cosa ormai diventata rarissima: il burro da panna cruda, non pastorizzata. Ecco qui il mio acquisto  E' stato preparato in mattinata; potete vedere come trasudi ancora acqua  Il colore più intenso rispetto a quello a cui forse siete abituati è dovuto ai fiori nell'alimentazione estiva delle vacche. E per lo stesso motivo l'aroma e il gusto sono molto più intensi del burro industriale. Se ricordate, tempo fa avevamo parlato del burro,  e di come quello ottenuto da centrifuga fosse qualitativamente migliore di quello da affioramento. Anche negli alpeggi ora usano le centrifughe, per separare la crema di latte, o panna. Però, a differenza del burro industriale, la temperatura fresca dell'alta quota permette alla panna di essere utilizzata senza pastorizzarla. La pastorizzazione nel normale processo industriale di produzione del burro serve a ridurre la carica batterica. Non essendo pastorizzata la crema di latte d'alpeggio mantiene intatto tutto il suo aroma, e così il burro che se ne ricava. Ma ad alta quota si possono trovare altri tesori: blu, buonissimi e tantissimi! Mirtilli!  Sono buonissimi freschi, da soli, con della panna montata, o con dello zucchero e limone, o yogurt intero. Ne ho raccolti un po' per fare della confettura.  L'ultimo tesoro l'ho visto in cielo: due grandi e maestosi volatili (aquile? Corvi imperiali, grazie Alf e Any)  Purtroppo le vacanze sono finite, ma l'estate e il caldo non ancora per cui la prossima volta, e sul numero di Settembre di Le Scienze, parleremo di granita! Dario Bressanini" },
    { "title": "Il buco nero al CERN e la noce moscata", "text": "Probabilmente avrete già letto dell'esperimento che il 10 settembre inizierà  al CERN. C'è chi teme che durante l'esperimento si possa formare un mini buco nero che finirebbe con l'inghiottire la terra. Gli scienziati del CERN ribattono che Dormirò sonni tranquilli, ben sapendo che rischio di più ogni mattina andando in ufficio sull'autostrada Milano-Como. Scarse possibilità non vuol dire zero, ma questo è assolutamente normale nella scienza e nella vita di tutti i giorni (lo zero esiste solo in matematica   non nella realtà).Tuttavia pare esistere una incapacità di molte persone a percepire, e valutare correttamente, rischi governati da probabilità piccolissime. Tanto è vero che già nella blogosfera si trovano post che ricamano su quell'onestissimo \"scarse\" pronunciato dallo scienziato del CERN che probabilmente non si è reso conto che quando si parla al grande pubblico bisogna misurare e meditare ogni singola parola, per evitare che il senso venga stravolto. L'opinione pubblica vuole una certezza del 100%, cosa che nessuno scienziato onesto, in nessun campo, è in grado di dare, semplicemente perchè la scienza non funziona così. Stavo leggendo con piacere l'articolo di Daniela Ovadia sui meccanismi psicologici della paura della fine del mondo,  quando leggo, su Kela Blu, la notizia di una intossicazione da... noce moscata. La noce moscata contiene due sostanze, la Miristicina e la Elemicina, che pare abbiano poteri allucinogeni, ed è riportato almeno un caso in cui un bambino, ingerendo due noci è entrato in coma ed è morto poche ore dopo. Anche senza arrivare alla morte, grandi dosi di noce moscata possono indurre convulsioni, nausea, palpitazioni e danni al fegato. Ora, le noci moscate sono vendute ovunque, e probabilmente la maggior parte di voi ne ha una in cucina, in un barattolino di vetro con la sua piccola grattugia. Le usiamo senza problemi per cucinare, nonostante sia più probabile finire all'ospedale (o al cimitero) per una ingestione di noce moscata che finire inghiottiti dall'improbabile buco nero del CERN. Ammetto di non capire come funziona il cervello umano: perchè c'è chi guarda con sospetto un colorante artificiale nella lista di ingredienti di una merendina e poi non ha problemi con la noce moscata (e magari aspira con piacere il fumo di una sigaretta mentre legge l'etichetta, e medita, alla prossima spesa, di comperare una merendina \"biologica\")? Perché si ha paura che il numero che descrive la probabilità che si crei il buco nero a Ginevra non sia esattamente zero, anche se è una quantità pazzescamente piccola, ma si accettano dei pericoli ben più grandi quando mangiamo tutti i giorni? Forse perché non sono sottolineati da qualche etichetta o strillati dai media? Forse perché ci nutriamo di cose pericolose da ben prima che iniziasse questa fobia manichea che pretende di catalogare le molecole in buone e cattive, dimenticando il buon Paracelso secondo cui la dose fa il veleno? Forse in qualche modo le \"cose che abbiamo sempre mangiato\" ci appaiono a rischio zero?Con buona pace degli economisti dobbiamo semplicemente concludere che l'uomo è un animale irrazionale? Dario Bressanini" },
    { "title": "Il diagramma di fase della granita", "text": "Non c’è niente di meglio, per placare la calura estiva, di una rinfrescante granita alla frutta. Era un po’ che ne volevo parlare: da quando durante le vacanze pasquali ho visitato la Sicilia orientale e ho potuto gustato una fantastica granita alla mandorla al Caffè Sicilia, a Noto (se siete da quelle parti, oltre alla splendida architettura barocca, andate a gustarvi qualche delizia, ne vale veramente la pena) L’origine precisa di questa preparazione è sconosciuta, ma è noto come già nell’antichità si usasse conservare la neve, compattandola e coprendola di sterpi e terra, per poi utilizzarla nei mesi estivi aggiungendovi dei succhi di frutta. In tempi più recenti, con la scoperta che l’aggiunta di sale al ghiaccio portava ad una diminuzione della temperatura, la neve conservata miscelata al sale da cucina veniva utilizzata come refrigerante per preparare granite direttamente raffreddando uno sciroppo di frutta. Pian piano si differenziarono due prodotti: il “sorbetto granito” (evolutosi poi nella odierna granita) e il “sorbetto gelato” (che ora chiamiamo semplicemente sorbetto). Il “gelato moderno” (con l’aggiunta di latte e uova) venne più tardi. Per una discussione storica esauriente sull’argomento vi rimando al bel libro di Luca Caviezel Scienza e tecnologia di sorbetti, granite e dintorni (Chiriotti editore) E’ opinione comune in Italia che la granita abbia raggiunto la perfezione in Sicilia, grazie a bravi artigiani gelatieri ed alla neve proveniente dalle pendici dell’Etna. Se non avete mai assaggiato una granita alla mandorla, o al caffè, o al melone, e nel luogo dove vivete potete trovare solo delle pallide imitazioni a base di ghiaccio tritato con aggiunta di aromi in bottiglia (tipo grattachecca), potete provare a prepararla voi stessi. Dal punto di vista chimico-fisico i componenti principali di una granita sono il saccarosio, il normale zucchero da cucina, e l’acqua. La percentuale di zucchero in una granita può variare tra il 15 ed il 20 per cento, tenendo conto ovviamente anche degli zuccheri già presenti nella frutta che si utilizza. Può sembrare una percentuale elevata, ma tenete presente che la sensazione di dolcezza è fortemente attenuata alle basse temperature. Non è possibile ridurre troppo la percentuale di zucchero perché, oltre a dolcificare, lo zucchero ha una funzione fondamentale al fine di ottenere la consistenza desiderata della granita. Per questo non può essere sostituito con un dolcificante come quelli che molti mettono nel caffè. Per spiegare cosa succede durante il congelamento di una miscela di acqua e zucchero possiamo utilizzare uno speciale grafico, chiamato diagramma di fase, che illustra il comportamento della nostra granita ad una determinata temperatura e concentrazione di zucchero. Se abbassiamo la temperatura di un bicchiere di acqua pura, a zero gradi questa si trasforma in un blocco di ghiaccio, un unico cristallo. Se invece abbiamo dello zucchero disciolto in acqua, uno sciroppo, le molecole di acqua trovano più difficoltà a formare il reticolo cristallino del ghiaccio, perché le molecole di zucchero interferiscono con la sua costruzione. E’ quindi necessario andare a temperature inferiori allo zero per osservare la formazione di cristalli di ghiaccio. Più zucchero è presente più dobbiamo raffreddare per ottenere il ghiaccio. Questo fenomeno, chiamato abbassamento crioscopico, lo possiamo osservare anche sciogliendo del sale o altre sostanze solubili in acqua (è lo stesso effetto che si sfrutta d’inverno quando si sparge del sale sul ghiaccio per scioglierlo) Oltre ad interferire con la crescita dei cristalli di ghiaccio, gli zuccheri hanno anche la capacità di legarsi ad alcune molecole libere di acqua e di, letteralmente, toglierla dalla circolazione. Ora, so bene che questo non è un blog di chimica, ma questa volta ho proprio bisogno di un grafico e di un po’ di terminologia tecnica, per cui spero che a nessuno venga l’orticaria, ok? Nel grafico che vedete, ogni punto rappresenta una possibile soluzione acqua/zucchero ad una determinata temperatura. Supponiamo, ad esempio, di partire con una soluzione al 20% di zucchero a temperatura ambiente, diciamo 20 °C. Nel grafico rappresentiamo la nostra miscela nel punto A. Quando raffreddiamo lo sciroppo con cui vogliamo fare la granita ad una certa temperatura inferiore a 0 °C cominciano a formarsi dei cristalli di ghiaccio puro. La temperatura precisa alla quale cominciano a formarsi dei cristalli di ghiaccio dipende da quanto zucchero abbiamo disciolto. E’ possibile conoscerla esattamente ma non ci interessa in questo momento. Segniamo sul grafico questo punto con la lettera B. Cosa succede ora se proseguiamo a raffreddare? Lo zucchero non ha la minima voglia di cristallizzare, e gli unici cristalli che si formano sono quelli del ghiaccio puro. Lo zucchero rimane in soluzione, che quindi diventa più concentrata perché parte dell’acqua se ne è andata sotto forma di ghiaccio. Poiché ora la concentrazione dello sciroppo è aumentata,  abbiamo bisogno di una ulteriore diminuzione della temperatura per formare altro ghiaccio. Il nostro sciroppo, nel grafico, si sta spostando lungo la curva (evidenziata dalla freccia rossa). Cosa succede al ghiaccio che si è separato? I cristallini di ghiaccio vengono lubrificati dallo sciroppo di zucchero, che li mantiene separati ed impedisce che crescano troppo, donando così alla granita la sua consistenza caratteristica. Continuando a raffreddare continua a formarsi ghiaccio, mentre lo sciroppo si concentra sempre più, sino ad arrivare ad un punto speciale, chiamato punto eutettico (E nel grafico), ad una temperatura di -13.9 °C. Al di sotto di questa temperatura la granita è completamente solida perché tutta l’acqua si è trasformata in ghiaccio. Il punto eutettico è un punto ben preciso e univoco (colleghi chimici in ascolto: tralasciamo le complicazioni eh....) caratterizzato dal 62.4% di zucchero alla temperatura di 13.9 °C. Zuccheri diversi (glucosio, fruttosio, ...) hanno punti eutettici diversi e una diversa capacità di legare l’acqua. Magari ne parleremo in futuro quando faremo la granita 2.0 (visto che va di moda fare cose due punto zero   ) Preparando la granita e raffreddando, ci si ferma alla consistenza desiderata, che dipende dalla concentrazione iniziale di zucchero e dalla temperatura raggiunta, che è sempre superiore ai -13.9 °C. A me piace la granita acquosa, per cui la servo a temperature molto superiori a quella dell’eutettico. Ad altri invece piace molto “asciutta”, quasi come se fosse neve, e quindi la raffredderanno di più. La grandezza dei cristalli di ghiaccio, come ho detto, è determinata dallo zucchero presente: meno zucchero c’è e più sono grandi i cristalli. Ricordate comunque che in una “granita” i singoli cristallini di ghiaccio si devono sentire, non deve essere eccessivamente cremosa. Un altro fattore che influenza la grandezza dei cristalli è la velocità con cui viene raffreddato lo sciroppo: più velocemente avviene il raffreddamento e più piccoli sono i cristalli. A livello professionale la granita si prepara nei “granitori”, verticali od orizzontali. A livello casalingo, a meno di avere qualche elettrodomestico dedicato, ve lo dico subito, non possiamo sperare di preparare una granita della stessa qualità di quella professionale. Però ci possiamo andare vicini. Il primo problema risiede nel fatto che i freezer casalinghi raffreddano, solitamente, molto lentamente. Il mio “pusher” di granita, vicino all’ufficio, mi diceva che preparava la granita in 30 minuti, con il granitore. In questo modo i cristalli sono molto piccoli e non danno fastidio sulla lingua o sotto i denti. Il secondo problema è la temperatura: non si dovrebbe scendere mai sotto il punto Eutettico ma i normali freezer casalinghi raggiungono temperature molto inferiori, anche -20 °C, e quindi non sono molto adatti, una volta preparata, a conservare a lungo la granita. A grandi linee (per la ricetta dettagliata vi rimando alla prossima volta, oggi illustro solo la teoria) per preparare la granita a casa si scioglie lo zucchero in acqua e si aggiunge la frutta frullata. Si ripone in freezer avendo cura di mescolare ogni tanto per evitare la formazione di cristalli troppo grossi. Servite quando raggiunge la consistenza desiderata. Come vi dicevo, nella procedura casalinga, il rischio è che si formino cristalli troppo grossi. Ancora una volta però la scienza viene in nostro soccorso: dobbiamo trovare un modo per “disturbare” la crescita dei cristalli di ghiaccio, specialmente se vogliamo tenere bassa la percentuale di zuccheri. Abbiamo già incontrato una sostanza in grado di tenere separati i cristalli di ghiaccio: la gelatina. Se vi ricordate, in piccole percentuali, molto più basse delle concentrazioni necessarie a gelificare, la gelatina impedisce la crescita dei cristalli di ghiaccio. Non temete, la granita non assume una consistenza gelatinosa, perché la concentrazione è estremamente bassa. Non ci si accorge minimamente della sua presenza. Per rallentare la crescita dei cristalli potete sciogliere uno o due fogli di gelatina ogni 2 kg di granita. Aumentate la dose se necessario sino alla consistenza desiderata. Non è tradizionale ma funziona (e dopo tutto la tradizione è solo una innovazione riuscita   ). La gelatina non ha nulla di speciale: anche altri polimeri naturali possono funzionare. C’è chi, ad esempio, usa la farina di semi di carrube, o l’amido. Il vantaggio della gelatina è che è completamente insapore ed inodore, a differenza di altri ingredienti, e si può dosare con facilità. Per ora vi saluto, la prossima volta vedremo una ricetta nel dettaglio: come calcolare lo zucchero necessario e come procedere. Dario Bressanini P.S. Il Blog e' invaso dallo spam (circa 800-1000 spam-commenti al giorno). L'antispam li filtra efficacemente, ma spesso filtra anche messaggi legittimi, specialmente se contengono link. Non ho tempo di scorrere a mano la lista dei messaggi bloccato, ma se nel vostro messaggio citate il mio nome o scrivete un \"ciao\" riesco a recuperarli facilmente con una ricerca." },
    { "title": "Le ricette scientifiche: la granita (algebrica)", "text": "Dopo aver esposto la \"teoria della granita\" veniamo alla pratica.Gli ingredienti di una granita sono frutta, acqua e zucchero (con un piccolo aiuto, eventualmente, da qualche foglio di gelatina, come abbiamo visto). Si possono ovviamente anche preparare granite non a base di frutta: la granita al caffè è sicuramente quella più famosa. Allora: abbiamo un po' di frutta e vogliamo preparare una granita. Togliamo i noccioli, se è il caso, e la peliamo, sempre se necessario, e infine la pesiamo. Ora: quanta acqua aggiungere e quanto zucchero? Perché aggiungere acqua? Si potrebbe pensare che l'acqua contenuta naturalmente nella frutta sia sufficiente. Perché mai dovremmo diluire il sapore della frutta aggiungendo ulteriore acqua? Beh, il fatto è che il senso del gusto non reagisce in modo lineare, cioè non necessariamente una concentrazione doppia di un aroma la troviamo piacevole il doppio. A quanto pare la maggior parte delle persone trova più interessante e piacevole una granita dove gli aromi della frutta sono ulteriormente diluiti. Quanta acqua aggiungiamo? Questo dipende dall'intensità dell'aroma della frutta che stiamo utilizzando. E' comodo misurare tutto rispetto al peso della frutta. Se abbiamo pesato F grammi di frutta chiamiamo D (da diluizione) la percentuale di acqua, in centesimi,che desideriamo aggiungere rispetto alla frutta. Ad esempio, D=70 significa che l'acqua aggiunta sarà il 70% rispetto alla frutta pesata. D=150 significa che si deve aggiungere il 150% di acqua, cioè una volta e mezza. Quindi, deciso il valore di D, i grammi di acqua da aggiungere saranno A=F*D/100. Veniamo allo zucchero. Ricordo che lo zucchero ha la duplice funzione di dolcificare e di mantenere fluida la granita, quindi calcolare la sua esatta percentuale è importante. Una granita ha una percentuale di zucchero totale compreso, più o meno,tra il 15% e il 20%. Indichiamo con C questa percentuale desiderata. Ad esempio, C=19 significa che la nostra granita ha il 19% di zuccheri totali. Per calcolare correttamente questa percentuale abbiamo bisogno di sapere la percentuale di zuccheri naturalmente presente nei vari frutti. Questa percentuale si può trovare in varie tabelle pubblicate, ad esempio qui. Chiamiamo P questa percentuale, sempre espressa in centesimi. Spero che a nessuno sia venuta l'orticaria per un poco di algebra   Non preoccupatevi, siamo arrivati in fondo: la quantità in grammi di zucchero che dobbiamo aggiungere (vi risparmio i passaggi)  e' pari a Z=(F*(C-P)+A*C)/(100 - C) Potete usare questa formula per guidare i vostri esperimenti, alla ricerca della granita casalinga \"perfetta\": variando C alterate la dolcezza e la fluidità della granita, mentre variando F (e quindi A) potete aumentare o diminuire l'intensità di sapore lasciando la dolcezza invariata. Io non amo le granite (o i gelati) troppo dolci, e quindi cerco di tenere la percentuale C attorno a 17, a volte anche meno, aiutandomi con dei fogli di gelatina. Quanta? Anche qui dovete sperimentare: io parto da un foglio di gelatina per ogni chilogrammo di granita. Se la frutta che state usando contiene molte fibre, la gelatina e' superflua perché anche queste contribuiscono a rallentare la crescita dei cristalli di ghiaccio. Se invece utilizzate un succo di frutta già filtrato, potete aumentare la dose di gelatina. Regolatevi voi, anche in base alla consistenza finale che volete ottenere. La quantità di gelatina che si usa è molto inferiore a quella solitamente usata per gelificare Aspic o Bavaresi, per cui non abbiate timore di usarla: è assolutamente inodore e insapore. A mano a mano che metto a punto nuove granite nel mio ricettario personale riempio una tabellina come questa (la prossima granita che devo mettere a punto è alla pesca) Se mi mandate le proporzioni di altre granite le potrò aggiungere alla mia tabellina (ma ricordate che i gusti sono sempre personali e le ricette vanno sempre adattate, almeno un poco). Update: grazie al lettore Michele per aver fornito altri dati alla tabella Qui sotto potete vedere l'effetto della gelatina: nel bicchiere a destra è stata utilizzata mentre nel bicchiere a sinistra no. In molte vecchie ricette si suggerisce di far bollire lo zucchero in acqua. Questo accorgimento forse aveva senso una volta, quando lo zucchero poteva essere sporco, pieno di impurezze (tra cui sassi, escrementi di topi, insetti e così via) e non era così ben raffinato e in cristalli piccoli come quello che possiamo comperare noi oggi. I cristalli di zucchero, se sono molto grossi, possono essere difficili da sciogliere in acqua a temperatura ambiente, per cui, probabilmente, oltre che per una questione di \"purificazione\" dagli intrusi, era anche una maniera per non trovarsi dei cristalli di zucchero indisciolti nella granita. Ovviamente, se avete una gelateria e dovete preparare 30 litri di granita al giorno, è conveniente preparare in anticipo svariati litri di sciroppo di zucchero, per poi miscelarlo alla frutta. In questo caso la bollitura può sveltire i tempi di preparazione. Alcune vecchie ricette addirittura suggeriscono di far bollire la frutta, assieme allo zucchero e all'acqua. Questo secondo me non va proprio fatto: si rovina il delicato aroma della frutta fresca e, in ogni caso, non se ne capisce proprio il bisogno. Non dico che sarebbe come fare la granita con la marmellata, ma..., insomma.....   . E non mi interessa se sia tradizionale o meno, a mio parere non si deve fare. Punto. Il lettore Gian Luigi, in un commento al post precedente, suggerisce una ipotesi sul perché alcune vecchie ricette diano questo suggerimento: facendo bollire la frutta si libera la pectina e questa agisce come la gelatina, aiutando a mantenere piccoli i cristalli di ghiaccio. Credo sia una ipotesi plausibile (anche se da verificare con un esperimento). Forse qualcuno aveva notato, empiricamente, che la granita alla pesca, ad esempio, veniva più cremosa facendo bollire la frutta. Tuttavia è errato generalizzare questa procedura perché alcuni frutti molto acquosi spesso usati nelle granite, l'anguria ad esempio, contengono molta poca pectina. Il contenuto zuccherino della frutta che troviamo nelle tabelle è un dato medio, ovviamente. Ci sono meloni, ad esempio che contengono più del 7% di zucchero come riportato in tabella. In più, quella percentuale non si riferisce solo al saccarosio, ma anche agli altri due zuccheri tipici della frutta: il glucosio e il fruttosio, e questi due zuccheri hanno una dolcezza differente, oltre che punti eutettici differenti. Insomma, tutto questo per dire che dovete, quasi sicuramente, adattare le ricette alla frutta che voi avete disponibile, secondo il vostro gusto. Ovviamente non potevo non preparare la granita alla mandorla. Come previsto, non ha la stessa qualità di quella assaggiata al Caffè Sicilia a Noto. Vuoi perché, come ho descritto la volta scorsa, l'attrezzatura casalinga è quella che è, ma forse anche perché ho usato del latte di mandorla (Condorelli) in cartone e non preparato al momento da un panetto di pasta di mandorle. Tuttavia non era affatto male. Stendiamo invece un pietoso velo su un precedente tentativo fatto con un anonimo sciroppo dal colore grigiastro e iperzuccherato, in bottiglia di vetro. Anche in questo caso ho preferito aiutarmi con della gelatina. Per le dosi, invece che calcolarle, ho preferito seguire (quasi) le istruzioni riportare sulla confezione riducendo solo lo zucchero, visto che la fluidità finale è aiutata dalla gelatina. Il risultato lo potete vedere nella foto qui sotto.  Se non consumate tutta la granita, non avete altra scelta se non quella di riporla in freezer. Come ho spiegato la volta scorsa, la temperatura del freezer va sotto quella del punto eutettico e quindi otterrete un blocco totalmente solido. Nella foto potete vedere la mia granita alla mandorla dopo una notte di freezer. Il termometro segna i -18.9. Per poterla consumare non dovete fare altro che toglierla dal freezer e aspettare. Se avete fretta e se il contenitore non e' di metallo potete provare a riscaldare dolcemente con il microonde, a bassa potenza e per 15 secondi alla volta. Quando la granita comincia ad ammorbidirsi un po' potete frullare tutto e servire, magari aggiungendo un poco di latte di mandorla, se vi è avanzato. Badate che durante la notte in freezer i cristalli di ghiaccio saranno cresciuti, e la consistenza non sarà come quella che avete assaggiato il giorno della preparazione, ma se la gelatina avrà funzionato a dovere sarà comunque buona, comunque meglio di certe porcherie   che a volte capita di assaggiare, fatte con ghiaccio tritato e aromi in bottiglia dai colori improbabili aggiunti alla fine. Buona granita a tutti Dario Bressanini P.S. Il Blog è invaso dallo spam (circa 800-1000 spam-commenti al giorno). L'antispam li filtra efficacemente, ma spesso filtra anche messaggi legittimi, specialmente se contengono link. Non ho tempo di scorrere a mano la lista dei messaggi bloccato, ma se nel vostro messaggio citate il mio nome o scrivete un \"ciao\" riesco a recuperarli facilmente con una ricerca." },
    { "title": "Accostamenti sorprendenti", "text": "Sebbene a volte siano considerati sinonimi, il sapore è solo uno dei componenti che vanno a formare il gusto. Le papille presenti in bocca, specialmente sulla lingua, sono sensibili ai cinque sapori fondamentali: salato, aspro, dolce, amaro e umami. I recettori del sapore mandano i loro segnali al cervello che li combina con i segnali olfattivi stimolati dall’aroma di un piatto, dalle molecole volatili presenti che raggiungono i recettori del naso. Se considerate che a fronte di soli cinque sapori fondamentali i recettori olfattivi, di almeno 400 tipi diversi, riescono a distinguere più di 10.000 odori differenti, si capisce come la miscela di aromi che emana un piatto è spesso fondamentale nel formare il nostro giudizio gustativo. Nel corso dei secoli la cucina ha sviluppato una serie di regole empiriche per miscelare i sapori e ottenere combinazioni gradevoli: ad esempio aspro e dolce vanno spesso bene insieme mentre amaro e salato no. Per gli aromi invece regole generali simili non ci sono, perché non pare esistano degli “aromi fondamentali”. Fino ad ora erano solo l’esperienza e la sensibilità di un cuoco, unita ad una buona dose di curiosità e di fantasia, che potevano portare a comporre ricette gustose accostando ingredienti caratterizzati da aromi diversi. Il famoso Chef Heston Blumenthal ad esempio, ha recentemente creato varie ricette accostando ingredienti insoliti: caviale e cioccolato bianco, ad esempio, o banane e prezzemolo, oppure salmone e liquirizia. Recentemente è stata avanzata una ipotesi sul perché alcuni accoppiamenti di ingredienti, anche inusuali, risultino di gusto gradevole. Nel 1999, ad uno dei congressi di Gastronomia Molecolare che si tengono a Erice, il chimico François Benzi, della Firmenich, azienda di Ginevra leader nella produzione di aromi ed essenze, passeggiando in giardino sentì l’odore del gelsomino. L’aroma di questa pianta contiene indolo, una sostanza aromatica contenente azoto. Benzi sapeva che l’indolo è anche contenuto nell’aroma del fegato di maiale e suggerì ai cuochi presenti di provare la combinazione. Tempo dopo Blumenthal, per tentativi, trovò un accoppiamento che funzionava sorprendentemente bene: caviale e cioccolato bianco. Ricordandosi dell’incontro con Benzi, si rivolse al chimico della Firmenich chiedendo il motivo del sorprendente accordo tra questi due ingredienti.  Dopo alcune analisi risultò che i profili degli aromi dei due ingredienti, formati da decine di molecole diverse, ne avevano molte in  comune. Venne subito formulata l’ipotesi che “se due ingredienti condividono, nei profili aromatici, una o più molecole, possono dare luogo ad una combinazione piacevole”. Blumenthal, utilizzando un database contenente un elenco delle sostanze chimiche presenti negli aromi di molti alimenti, ha scoperto altri accostamenti notevoli: kiwi e ostriche, ad esempio, condividono il 40% delle molecole che compongono il loro aroma, specialmente molecole che i chimici chiamano trimetilammine. Questa teoria fornisce una base scientifica anche ad alcune ricette tradizionali italiane contenenti cacao: la coda alla vaccinara ad esempio, ricetta tradizionale romana, o il cinghiale in dolce-forte, citato anche dall’Artusi. A quanto pare il cacao e la carne cotta condividono molte molecole della famiglia dei furanoni e delle pirazine. Alberi aromatici Se volete sperimentare anche voi con combinazioni inusuali, potete visitare il sito www.foodpairing.be, dove potrete scoprire quali ingredienti si potrebbero sposare bene secondo questa teoria. Analizzando i profili aromatici di molti alimenti è possibile classificarli e costruire degli “alberi” (simili agli alberi filogenetici utilizzati in biologia) che indicano quanto vicini o lontani sono due alimenti dal punto di vista gustativo. Osservate ad esempio l’albero che parte del cioccolato (sempre tratto dal sito foodpairing.be): possiamo osservare che l’albero riproduce correttamente alcuni accostamenti “classici”: fragole e cioccolato, oppure arance e cioccolato, o il grande classico caffè e cioccolato. Ritroviamo l’accostamento con la carne di cui ho parlato prima, ma troviamo anche degli accostamenti inaspettati: con il cavolfiore ad esempio o il parmigiano. Cercando un po’ tra i vari alberi aromatici, si ritrovano alcuni degli accostamenti scovati da Blumenthal: banana e prezzemolo ad esempio. Alcuni di questi accostamenti sono già stati messi alla prova, e i risultati sono stati postati sul miglior blog di Gastronomia Molecolare sulla piazza: blog.khymos.org. Ogni mese circa sul blog viene lanciato un accostamento e chiunque interessato a partecipare può postare sul proprio blog il risultato culinario. Un riassunto delle varie proposte viene postato a turno su uno dei blog partecipanti.  Se volete dare un’occhiata fino ad ora le sfide (chiamate TRGWT: They Really Go Well Together) hanno riguardato  Gli alberi gustativi possono essere utilizzati anche per combinare tra loro due alimenti apparentemente inconciliabili: aglio e cioccolato ad esempio. Conciliare questi due sembra una mission impossible vero? Ma ecco arrivare in soccorso l’Ethan Hunt della situazione: il caffè. Questo, avendo degli aromi comuni sia con l’aglio che con il cioccolato, dovrebbe riuscire a rendere possibile il matrimonio  “impossibile” tra aglio e cioccolato. Potete leggere sul blog khymos i risultati. Mi preme ricordare che la teoria che vi ho presentato è, allo stato delle conoscenze, solo una ipotesi di lavoro, che ha bisogno ancora di molti studi per essere perfezionata. Sicuramente non pretende di spiegare tutti i buoni accostamenti, e sicuramente non tutti gli accoppiamenti suggeriti sono gradevoli: per migliorare la teoria dovremo aspettare di capire meglio come funzionano i recettori olfattivi. Vi invito comunque a provare qualche nuovo accoppiamento, ricordando però che non basta mescolare gli ingredienti per ottenere una buona ricetta. La sensibilità e l’esperienza del cuoco sono sempre necessarie. Solo che ora possono procedere non per tentativi ma con un principio guida basato sulla chimica. Saluti dalle spiagge della Sardegna Dario Bressanini Khymos.org  Immagini tratte dal sito www.foodpairing.be" },
    { "title": "Cioccolato (II): la produzione", "text": "Nelle sue terre di origini il cacao veniva chiamato “cibo degli Dei”, ed è per questo che Linneo gli diede il nome scientifico Theobroma cacao: cacao, cibo degli Dei. Esistono tre varietà di piante di cacao di interesse commerciale. La varietà Forastero, originaria del bacino del Rio delle Amazzoni, domina il mercato mondiale ed è coltivata principalmente in Africa e in Brasile. La varietà Criollo, più pregiata e aromatica ma molto delicata, è molto rara e viene coltivata principalmente in Venezuela, con il suo famoso cioccolato Chuao, in Ecuador, a Papua nuova Guinea, a Sri Lanka, a Timor Est e a Java. Rappresenta circa il 5% della produzione mondiale. La terza varietà, il Trinitario, è un ibrido delle prime due. Il primo produttore mondiale di cacao è la Costa d’Avorio con il 38% della produzione, seguono il Ghana con il 21% e l’Indonesia con il 13%. Il Brasile, che una volta era un grande esportatore di cacao, dopo la distruzione delle sue piantagioni ad opera di un fungo ora ne produce solo il 4%, e viene utilizzato quasi tutto in loco. I frutti vengono raccolti e aperti per estrarre le fave, che vengono impilate e lasciate fermentare per qualche giorno. La fermentazione è un passaggio fondamentale per produrre quelle sostanze che successivamente, sottoposte alla tostatura, doneranno aroma al cioccolato. Durante la fermentazione si formano degli acidi e dell’etanolo. Questo attiva dei microorganismi che trasformano l’etanolo in acido acetico. La temperatura aumenta drasticamente, acidi e alcool penetrano nel seme, che non germina più e muore. La morte del seme scatena il rilascio di enzimi che decompongono le sue riserve di nutrimento formando zuccheri e acidi, precursori degli aromi del cioccolato. Si chiamano “precursori” perché in questo stadio non hanno assolutamente l’aroma che associamo al cacao, e in alcuni casi non hanno proprio nessun aroma. Si trasformeranno in molecole “gustose” solamente durante la fase di tostatura. Dopo la fermentazione le fave vengono asciugate al sole e spedite alle industrie di trasformazione. Lì vengono torrefatte, ad una temperatura tra i 110 °C e i 140 °C. In questo processo la reazione di Maillard, nostra vecchia conoscenza, produce moltissime sostanze aromatiche combinando le proteine contenute nel cacao con i carboidrati presenti. Successivamente le fave vengono schiacciate, il guscio eliminato e la massa rimanente sciolta in quello che viene chiamata “massa di cacao” o “liquore di cacao”, contenente circa il 55% di grassi. Il liquore di cacao non contiene alcool: si chiama così perché durante la lavorazione è allo stato liquido, a causa del calore generato dall’attrito dei rulli che sminuzzano le fave. Questa fase è molto importante: le cellule vengono danneggiate e in parte distrutte, ed il grasso presente all’interno viene liberato. Questo ricopre parzialmente le particelle solide presenti (cellulosa, amidi e proteine) in modo da dare plasticità e fluidità alla massa di cacao. Nel far questo è anche aiutato dalla lecitina, un emulsionante, naturalmente presente nel cacao in piccole quantità. Più grasso viene liberato e più il liquore di cacao viene fluidificato. La massa di cacao viene quindi pressata ad alte pressioni, e parte del burro di cacao viene separato dalla polvere di cacao, secca, che quindi contiene meno grasso del cacao di partenza: dal 10% al 20%. Il cacao in polvere subisce poi un processo di alcalinizzazione, come abbiamo visto la scorsa volta. Dopo l'eventuale aggiunta di zuccheri viene immesso sul mercato come cacao in polvere. A questo punto, per ottenere i vari tipi di cioccolato (fondente, al latte, bianco,...) si mescolano in varie proporzioni il liquore di cacao, il burro di cacao, la polvere di cacao, zucchero e, nel caso del cioccolato al latte, del latte in polvere o condensato. Questa pasta, che diverrà una tavoletta di cioccolato, ha ancora un sapore un po' \"grezzo\", con punte acide, e di consistenza grossolana. Per affinarlo al meglio deve ancora subire il processo di concaggio. Originariamente questo processo serviva per ridurre le dimensioni delle particelle di cacao, fino a 20 micrometri (0.02 millimetri).  Con le apparecchiature moderne il cacao ora arriva a questa fase già sufficientemente suddiviso, e il concaggio serve soprattutto a modificare il sapore e la consistenza.  Nelle conche moderne, a temperature che possono arrivare a 80 °C, il cioccolato viene lavorato e areato, causando l’evaporazione degli eccessi di acido acetico e altre sostanze aspre e amare sviluppate durante la fermentazione e la tostatura. Verso la fine del concaggio viene solitamente aggiunta anche della lecitina, un emulsionante già presente in minima parte, per ottenere la consistenza desiderata. In questa fase infatti il burro di cacao, aiutato dalla lecitina, ricopre completamente tutte le particelle di cacao solide presenti e soprattutto lo zucchero. E’ solo dopo questa fase che il cioccolato assume quella consistenza e fluidità, in bocca, a cui siamo ormai abituati. Per ottenere la fluidità tipica del cioccolato fondente alla massa di cacao si aggiunge anche del burro di cacao addizionale: per riuscire a ricoprire tutte le particelle solide e lo zucchero. In un certo senso il burro di cacao fornisce la “lubrificazione” ai solidi presenti. L’uso della lecitina, come emulsionante, riduce la quantità di burro di cacao necessario per la completa lubrificazione dello zucchero. Il suo uso risale agli anni ’30 e tipicamente una parte di lecitina sostituisce 10 parti di grasso. E' particolarmente importante per miscelare bene lo zucchero. Questo infatti non ha affinità per il grasso (avete mai provato a sciogliere dello zucchero in olio?). Le  molecole di lecitina circondano i cristalli di zucchero e permettono al grasso di inglobare lo zucchero più facilmente. L’ultimo stadio della lavorazione del cioccolato, la tempera, serve a dare al cioccolato l’aspetto e la consistenza finale che tutti conosciamo: lucido, rigido e quando si spezza lo fa in modo netto. Ne parleremo diffusamente nei prossimi articoli. La cittadina di Modica, in Sicilia, è famosa per la produzione del suo particolare cioccolato, probabilmente simile al cioccolato della fine del '700 e inizi dell'800, per lo meno nello \"spirito\" della lavorazione. La fase del concaggio non viene eseguita, e lo zucchero viene mescolato ad una temperatura moderata (attorno ai 36 °C) alla pasta di cacao, senza aggiunte di burro di cacao. Verrà poi modellata a freddo per ottenere le forme desiderate. In questo modo i cristalli di zucchero, che non vengono sminuzzati e ricoperti dal burro di cacao, si sentono benissimo in bocca e si vedono ad occhio nudo, come potete vedere dalla fotografia. Per i curiosi, la tavoletta qui sopra è di un cioccolato alla carruba, comperato a Modica durante le ultime vacanze pasquali. C'è chi sostiene che saltando la fase del concaggio si mantengono degli aromi che altrimenti si volatilizzerebbero. Questo in parte è vero, ma è anche vero che il concaggio elimina anche degli aromi indesiderati e diminuisce l'acidità del cioccolato. In più, non dimentichiamoci che le alte temperature che si possono raggiungere nel concaggio possono anche produrre nuove sostanze aromatiche, trasformando i precursori ancora presenti in molecole \"gustose\". Insomma, è una questione di compromessi inevitabili, e alla fine, è una questione di gusto personale. Io sinceramente sono affezionato alla consistenza e all'aroma del fondente \"moderno\". E’ curioso, per un chimico come me, osservare come il sapore che possiamo gustare mangiando una tavoletta di cioccolato, non sia per nulla presente nel cacao appena colto dalla pianta, e sia invece il risultato dei processi chimici e fisici a cui viene sottoposto. L’ingegnosità umana nel trovare un utilizzo gastronomico a materie prime apparentemente prive di interesse mi lascia sempre a bocca aperta. Nonostante il cacao sia originario dell’America centrale, il mercato mondiale ora è dominato, con circa il 70% della produzione, dall’Africa. Se pensate che invece il caffè, originario dell’altipiano etiope, ora è coltivato in Vietnam, Indonesia e Sud America, mentre le banane, originarie della giungla asiatica, sono coltivate in Centro America e in Africa, ci rendiamo conto di come la “globalizzazione” alimentare sia sempre esistita. E meno male! Riuscite ad immaginare la cucina italiana senza pomodori? O quella africana e asiatica senza peperoncino? Hanno veramente poca prospettiva storica quei discorsi, che sento a volte, contro la “coltivazione di prodotti non autoctoni” perché “non rispettano le tradizioni del territorio”. Aggiungo anche che, così come noi italiani abbiamo saputo prendere il pomodoro, o il grano, farli “nostri”, trasformarli in prodotti prelibati ed esportarli nel mondo, non c’è motivo per ritenere che una cosa del genere non possa succedere ad esempio con l’olio di oliva in Cina, o il vino in Nuova Zelanda o chissà che altro. Sta già accadendo, ma prepariamoci, perché nei prossimi anni vedremo sempre più esempi di “adozioni gastronomiche”. Se immaginiamo, come Italiani, di mantenere certi vecchi primati solo in virtù della nostra “immagine”, del cosiddetto “Made in Italy”, beh, temo che avremo delle delusioni e la pagheremo cara. A chi vi dice che questo non può succedere, ricordategli dell’origine del cacao, o delle banane, o perché no, del Kiwi, dove l’Italia ora è il primo produttore mondiale. Forse che il Kiwi appartiene alla tradizione italiana? Dario Bressanini Bibliografia e immagini Chocologie: opuscolo dell'industria svizzera del cioccolato, da cui ho tratto alcune immagini. The Science of Chocolate, capitolo 1: The History of chocolateRoyal Society of Chemistry Produzione mondiale di cacao" },
    { "title": "Vino al veleno e Velenitaly, reprise", "text": "Mi sembra doveroso un aggiornamento sulla questione \"Vino al veleno\" o \"Velenitaly\" di cui abbiamo parlato pochi giorni fa. Se vi ricordate avevo immediatamente espresso i miei dubbi su come era stata presentata l'inchiesta. Nel frattempo abbiamo potuto leggere parte dell'ordinanza di sequestro del PM che vi riporto in parte qui \"infiammabili\" ? E da quando quegli acidi sono infiammabili? Non è che si confonde il Fosforo (quello dei fiammiferi, tanto per intenderci) con l'acido fosforico (quello contenuto nella Coca Cola, sempre per intenderci) ? (particolare notato anche qui) Sinceramente l'elenco delle sostanze riportate nel decreto del magistrato (ed è ovvio che le hanno trovate concentrate, così le vendono!) mi sembra più il \"kit del piccolo fabbricante di mosto in polverine\" che il kit dell'avvelenatore. Questa ipotesi era già  stata formulata anche da vari attenti lettori di questo blog. La riassumo: l'acido tartarico, come sapete, è presente nell'uva e nel mosto. Il fosfato di ammonio è un attivatore dei lieviti, cioè quei microorganismi che producono gli enzimi che poi trasformano gli zuccheri in alcool. E lo zucchero da dove lo prendevano? Dal saccarosio! Però siccome in Italia il saccarosio non si può aggiungere al vino (in Francia ad esempio sì)  e nel mosto \"vero\" sono presenti glucosio e fruttosio, allora usando quei benedetti acidi trasformavano il saccarosio in glucosio e fruttosio, e poi lo fermentavano, aggiungevano acido tartarico, citrico e formavano un pappone che spacciavano per mosto, grazie anche all'aggiunta di un po' di mosto vero, se non altro per dare colore e un po' di aroma. Tanto per chiarire ulteriormente, l'acido citrico è contenuto nel limone, mentre l'acido tartarico lo trovate anche nel normale lievito per dolci in bustina, niente di pericoloso e tanto meno cancerogeno. E anche l'acido cloridrico e solforico, puri e come gargarismo   ovviamente creano danni, ma se diluiti, possono essere meno acidi del limone o dell'aceto. Dalla sola presenza di quegli acidi non si poteva logicamente affermare che avessero messo in vendita qualcosa di tossico. Altrimenti dovrebbero ritirare dal commercio tutte le bottiglie di \"golden syrup\" o di \"zucchero invertito\" dagli scaffali dei supermercati, (lo trovate nel settore preparati per dolci e torte), poiché è esattamente con quel processo (acidi+saccarosio) che si ottiene. Infatti già il 4 aprile la procura di Taranto precisava che Dichiarando anche Ora, secondo un articolo del Sole 24Ore segnalato da Kelablu apprendiamo che le analisi sono state eseguite e Ecco. Come avevamo supposto. Aggiungo anche che, sempre secondo quanto riporta il Sole 24 Ore il giorno 15/04/2008 a pagina 24 Suggerimento agli studenti: non dormite alle lezioni di chimica alle scuole superiori. Vi potrebbero servire nella vostra professione futura Dario Bressanini" },
    { "title": "Cioccolato (III) - la scienza", "text": "Il cioccolato è una sospensione di particelle solide finissime di zucchero e cacao disperse in una fase continua semisolida di grassi: il “burro di cacao”. Lo zucchero (il comune saccarosio) è una molecola che ama l’acqua, mentre invece odia i grassi (provate a sciogliere dello zucchero in olio e vedrete...). Non avendo la minima voglia di sciogliersi nel burro di cacao, ha bisogno quindi di essere ricoperto da molecole che lo aiutino a mescolarsi ai grassi: serve un emulsionante. E’ questa la funzione della lecitina di soia che viene aggiunta al cioccolato: aiutare lo zucchero a venire ricoperto e disperso nel burro di cacao. Questo lo avevamo già visto nella puntata precedente. Il cioccolato “nero”, quello al latte e quello bianco contengono percentuali diverse di zucchero, cacao, burro di cacao ed eventualmente latte. Il “cioccolato bianco” in realtà non contiene cacao ma solamente burro di cacao, oltre a zucchero, aromi e latte e in alcuni paesi sino a pochi anni fa non poteva neanche essere chiamato cioccolato. Se ricordate le scorse puntate la massa di cacao contiene mediamente il 55% di burro di cacao. La percentuale totale di grassi presenti in una tavoletta di cioccolato però dipende da quanto burro di cacao, eventualmente, è stato aggiunto. Solitamente, ma non sempre, più è amaro il cioccolato e più grasso contiene. Ad esempio una tavoletta Valrhona al 70%, quindi con circa il 30% di zucchero, contiene il 42.5% di burro di cacao, mentre una al 55% contiene il 37.4% di grassi. Ogni produttore usa proporzioni diverse. Osservate ad esempio le etichette di due tavolette acquistate al supermercato, una al 70% e l'altra all'85%. Nel primo caso sono stati aggiunti, su 100 grammi di cioccolato, 30 grammi di zucchero, mentre alla seconda solo 15, e risulta quindi più amara.  Se vi state chiedendo come mai i grammi di carboidrati indicano valori superiori, è perché la massa di cacao contiene essa stessa dei carboidrati (specialmente amidi). Notate come il contenuto energetico sia più alto per il cioccolato più amaro, perché contiene più grassi. Il cacao del cioccolato 70% contiene il 39.4/70 * 100 = 56.29% di burro di cacao. Se vi ricordate avevamo detto che mediamente la massa di cacao contiene il 55% di burro di cacao, quindi in questo caso probabilmente hanno fatto solo una piccola aggiunta. Il cacao del cioccolato 85% invece contiene il 51.6/85 *  100 = 60.7% di burro di cacao, e l'aggiunta di burro extra è stata maggiore. Vi ricordo che il burro di cacao viene separato, parzialmente, nella produzione del cacao in polvere. Il piacere di gustare un buon cioccolato è in parte determinato dalla sua composizione chimica (zuccheri, grassi, aromi, etc...) , e in parte dalla sua struttura fisica: dalla dimensione dei cristalli di grasso, dalla temperatura a cui fonde, da come lo zucchero è disperso nel burro di cacao e così via. Le proprietà fisiche del cioccolato dipendono principalmente dalla composizione dei suoi grassi: una miscela di trigliceridi composti quasi esclusivamente da aido palmitico (27%), acido stearico (34%), entrambi grassi saturi, e acido oleico (34%), monoinsaturo. Un trigliceride è costituito da una molecola di glicerina (pensate alla forma della lettera E) a cui sono legati tre acidi grassi ai tre segmenti della E. Nel cacao il trigliceride POP (glicerina+acido Palmitico+acido Oleico+acido Palmitico) è presente per il15%-20%. Il POS (Palmitico+Oleico+Stearico) al 35%-40%, mentre il SOS (Stearico+Oleico+Stearico) al 23%-25%. L’esatta composizione di questa miscela di grassi dipende dal luogo di origine del cacao e da come è stato coltivato. Più il cacao cresce vicino all’equatore, più i suoi grassi fondono a temperature più basse, e quindi è più morbido, a causa della differente composizione. La particolare struttura di questi grassi li rende poco miscibili con altri tipi di grasso. Un’eccezione sono i trigliceridi presenti nel latte. Questi, solitamente costituiti da un acido a catena lunga e due a catena corta, si mescolano perfettamente con i grassi del cacao e danno luogo al “cioccolato al latte”. Vi è mai capitato di lasciare del cioccolato inavvertitamente al caldo e di ritrovarlo tutto rammollito? Anche mettendolo la massa molliccia in frigorifero o nel freezer per risolidificarla, il cioccolato perde la sua lucentezza e la sua rigidità e diventa opaco e pastoso. Se lo prendete in mano si fonde subito impiastricciandovi le mani. Il motivo di questo comportamento risiede nel polimorfismo del burro di cacao contenuto nel cioccolato, cioè nella sua capacità di formare dei cristalli di tipo diverso con proprietà diverse. L’esempio più noto di polimorfismo è sicuramente quello del carbonio: il diamante e la grafite sono strutture cristalline perfette costituite solamente da atomi di carbonio, disposti però diversamente nello spazio, dando luogo a due materiali completamente diversi. Per illustrare meglio il concetto ho costruito un \"esempio fai da te\"   con delle sferette del Geomag che avevo in casa (La cornice l'ho messa per non spargere sferette per tutta la stanza   ). Immaginate che una sferetta di metallo rappresenti una molecola. Quando si forma un cristallo le molecole si dispongono nello spazio in un modo estremamente ordinato e regolare, dettato da rigide leggi matematiche. Ad esempio con le mie palline di metallo ho costruito un \"reticolo cristallino\" (si chiama così)  In un vero cristallo ovviamente le molecole si dispongono nello spazio tridimensionale, ed è costituito da un numero enorme di molecole, non solo 49 come qui sopra. Il \"cristallo\" che ho costruito però non è l'unico possibile, e neanche il più stabile. Forse saprete che la temperatura di un corpo è una misura del movimento delle molecole di cui è costituito, quindi per simulare l'effetto della temperatura agitiamo un poco, delicatamente, la scatoletta.  Il reticolo precedente si rompe e non è difficile, con un'agitazione delicata che simula le basse temperature, raggiungere (senza mai toccare direttamente le palline con le mani) una nuova struttura cristallina, più stabile  Notate come questa struttura sia molto più densa della precedente: le palline sono molto più impaccate. Questa è solo un'analogia: la realtà è molto più complessa, anche perché le molecole solitamente non hanno forma sferica, ma credo sia un'illustrazione semplice ed efficace del concetto di polimorfismo cristallino. Il grasso contenuto nel cioccolato, il burro di cacao, può cristallizzare addirittura in sei strutture differenti, ma solo una, chiamata forma V , o β(V), è quella che fornisce al cioccolato la lucentezza, la rigidità, e la capacità di sciogliersi letteralmente in bocca avendo una temperatura di fusione di poco inferiore alla temperatura corporea. Le sei forme cristalline (più correttamente andrebbero chiamate fasi) hanno tutte temperature di fusione diverse, e il cioccolato solidifica in una di queste forme a seconda di come viene trattato. Tabella delle diverse fasi e relativi punti di fusione medi. Forme I, II e III Raffreddando rapidamente in frigorifero del cioccolato fuso si forma la fase I, con un punto di fusione medio di 17 °C, che si trasforma rapidamente nelle fasi II e III, che fondono attorno ai 25 °C. Queste sono tutte forme indesiderate perché rimangono opache, poco rigide e appena le tocchiamo ci impiastrano le mani a causa del loro basso punto di fusione. Stiamo parlando qui del cioccolato fondente. Nel cioccolato al latte a causa della presenza di grassi diversi dal burro di cacao le temperature possono essere di qualche grado inferiori, a seconda della percentuale di latte aggiunto. Tutte queste fasi cristalline bassofondenti si formano raffreddando il cioccolato fuso troppo rapidamente e a temperature troppo basse. Con il tempo, lasciate a temperature di 16-21 °C si trasformano nella forma IV. Forme IV e V Lasciando raffreddare il cioccolato fuso a temperatura ambiente si ottiene una miscela di cristalli della forma IV, che fonde attorno a 27 °C, e della forma V, che fonde circa a 33 °C. Tuttavia è solamente la forma V che interessa in pasticceria: si scioglie in bocca, è lucida e ha una buona  rigidità. E’ esattamente quello che ci vuole per fare una buona tavoletta di cioccolato o per usarla in mille altri modi. Come possiamo ottenere la forma V ? Visto che la forma IV fonde a 27 °C si potrebbe pensare che raffreddando del cioccolato fuso sino a 30 °C, ad esempio, questo cristallizzi automaticamente nella forma desiderata. Non è così purtroppo. Studi recenti hanno dimostrato come la cristallizzazione della fase V in condizioni statiche (cioè senza agitare, stendere, pressare, mescolare etc...), semplicemente portando il sistema alla temperatura di cristallizzazione è praticamente impossibile. E’ per questo che si deve ricorrere ad una procedura un poco più complicata, chiamata tempera o tempra di cui ci occuperemo in una prossima puntata. Questa volta mi premeva illustrare i meccanismi fisici in gioco. Una proprietà della forma V, molto utile al pasticciere, è che grazie alla sua forma cristallina molto compatta solidificando si restringe un poco (ricordate l’analogia con le palline di metallo?), e quindi è facile estrarre il cioccolato ben temperato dagli stampi in cui è stato fatto solidificare. Se il vostro cioccolato non si stacca facilmente è probabile che non si sia cristallizzato completamente nella fase V. Forma VI La forma VI è quella termodinamicamente più stabile a temperatura ambiente, ma non è quella con le proprietà che desideriamo il cioccolato abbia. Anche il cioccolato temperato nel modo migliore, presto o tardi, si trasforma nella forma VI. Solitamente occorrono vari mesi a temperatura ambiente, ma la trasformazione è più veloce se viene conservato a temperature troppo elevate. Questa trasformazione è spesso accompagnata dalla formazione di una patina biancastra indesiderata sulla superficie del cioccolato: è burro di cacao libero. Una buona tempera riduce la probabilità di questa “fioritura” bianca. Curiosamente il cioccolato al latte è esente da questo problema perché i grassi del latte impediscono al burro di cacao di migrare sulla superficie.  Poiché la temperatura di fusione della forma VI è di circa 36 °C, si scioglie molto meno facilmente in bocca, risultando quindi non molto apprezzabile dal consumatore. Alcuni dei cristalli si sciolgono addirittura a temperature superiori, e al palato si sentono dei piccoli grumi. E’ per questo che il cioccolato vecchio o conservato male si riconosce facilmente al palato. Dario Bressanini Structure of chocolate unravelled at the ESRF Understanding the structure of chocolateH Schenk, R Peschar - Radiation Physics and Chemistry, 2004 - Elsevier Materials science of chocolate Peter  Fryer and KerstinPinschowerMRS Bulletin. Vol. 25, no. 12, pp. 25-29. Dec. 2000 Chocolate: A Marvelous Natural Product of ChemistryGinger TannenbaumJournal of Chemical Education, vol. 81, Issue 8, p.1131 Factors influencing rheological and textural qualities in chocolate : a reviewEmmanuel Ohene Afoakwa, Alistair Paterson and Mark FowlerTrends in Food Science &amp; Technology Volume 18, Issue 6,    June 2007,   Pages 290-298" },
    { "title": "Requiem per una formula. Dramma in sei atti con sei personaggi", "text": "La matematica è stata il mio primo amore, e sapete bene che il primo amore non si scorda mai. Spero mi perdonerete quindi se per questa volta lasceremo da parte cibi, ricette e casseruole, e parleremo di matematica. Lo faccio per dare il benvenuto a tre personaggi che incontrerete spesso a partire da Maggio, sia su Le Scienze (la rivista su carta) che nell'allegra combriccola dei Blog: i Rudi Mathematici. Alice, Piotr e Rudy, questi i loro nomi in codice, terranno una rubrica di matematica ricreativa (di cui, vi confesso, sono molto invidioso   perché avrei voluto scriverla io). Io e i Rudi ci siamo già incrociati, quando io non scrivevo ancora di Scienza in Cucina, ma loro già erano un punto di riferimento per la matematica ricreativa italiana, con la loro e-zine chiamata, appunto, Rudi Mathematici. Esattamente quattro anni fa hanno pubblicato un mio scritto, la versione completa di un articolo apparso in forma ridottissima su Le Scienze. Mi sembrava carino dargli il benvenuto tra queste pagine virtuali pubblicando qui la versione integrale di quel pezzo, completo della loro bella introduzione e delle note.  Foyer La matematica è dappertutto, e le parole sono magiche. Si corre il rischio di apparire retorici, ma ogni tanto fa bene riscoprire l’ingenuità e il senso di meraviglia proprio dei bambini. Gran parte del mondo è leggibile attraverso la matematica, e le storie di cui il mondo è pieno e che muovono tanta parte delle nostre emozioni sono fatte solo di parole. E, sorpresa delle sorprese, matematica e parole hanno in comune anche un’altra duplice apparente contraddizione: entrambe sono proprie dell’Uomo, almeno su questo piccolo pianeta, ma entrambe trascendono la mera umanità: si può dubitare di tutto, ma è davvero difficile immaginare una qualsiasi civiltà, umana o meno, terrestre o meno, che possa fare a meno delle parole per raccontarsi, e della matematica per capirsi. Le piccole storie che aprono da qualche tempo il nostro giornalino fanno sempre uso di questi due semplici assunti: la matematica (e i matematici) sono dappertutto, e basta cominciare a raccontare una storia qualsiasi, un aspetto qualsiasi di noi stessi per finire con lo scoprire un legame, una via diretta alla matematica e alla storia della matematica. E’ anche vero che ci siamo autoimposti delle regole, nel raccontare e romanzare la storia della matematica: tanto per cominciare, deve esserci un protagonista; un matematico da celebrare e ricordare. In secondo luogo, la celebrazione deve avvenire in concomitanza col il suo mese di nascita; non per niente chiamiamo questi pezzi “compleanni”: sono la nostra maniera di fare gli auguri alla matematica. Infine, dobbiamo scoprire una storia laterale, imprevista, apparentemente lontana dal protagonista e dalla sua opera, per poi stupirci e stupire nello scoprire che, invece, legame e relazioni ci sono sempre, per quanto impreviste. Ogni regola è però anche una limitazione: come celebrare un matematico antico, se non ne conosciamo il mese di nascita? Le eccezioni sono sempre possibili (e per celebrare Archimede non abbiamo esitato a farne uso) ma non se ne può abusare. Cosa fare se i protagonisti della storia sono più di uno? Anche questa difficoltà si può in qualche modo aggirare, e talvolta abbiamo fatto anche questo. Ma se occorresse violare simultaneamente entrambe le regole? Paradossalmente, è la terza regola quella più stringente, quella che è quasi impossibile evitare: c’è infatti un caso in cui è davvero difficile trovare una storia parallela e apparentemente slegata da ricondurre nella biografia del matematico protagonista. Questo accade quando la stessa, reale storia del celebrando matematico è così intrigante, così drammatica, così complessa da non poter ospitare nessun’altra trama parallela senza oscurarla del tutto. E nella storia della matematica ci sono alcuni esempi eclatanti del genere. La storia di questo mese è una di queste: viola tutte le regole dei compleanni, ed è così bella che da tempo restava nascosta nella tastiera di Doc, che aveva una gran voglia di scriverla ma non sapeva come riuscirci. La soluzione, come al solito, è arrivata all’improvviso, semplice e lineare: se bisogna gestire troppe eccezioni, è sufficiente aggiungere eccezione a eccezione. Se si è fortunati (e stavolta crediamo davvero di esserlo), il risultato sarà del tutto “eccezionale”, sia nel significato etimologico che in quello trasposto del termine. Se noi della Redazione continuiamo a vantarci snobisticamente di essere dei “dilettanti” della divulagazione matematica, non è per antipatia verso i professionisti del campo: è solo per banale invidia. Invidia che in parte viene ridotta, in parte ingigantita quando scopriamo che qualche “professionista” legge e apprezza il nostro giornalino. Tra i lettori di RM (Rudi Mathematici) ci sono infatti personaggi davvero sorprendenti, e tra questi uno dei più singolari è Dario Bressanini: voi, senza saperlo, avete già avuto occasione di leggere qualche sua riga nelle sezioni “Soluzioni e Note” di RM, ma ovviamente solo sotto allonimo. Ebbene, Dario è un professionista della divulgazione, ma ha anche tutto l’entusiasmo dell’appassioniato, e ci lascia così nell’irritante imbarazzo dato dall’invidia profonda nei suoi confronti  perchè ha saputo, a differenza di noi, coniugare passione e professione, e dall’impossibilità di trattarlo male come si fa di solito con le persone che si invidiano, perché ci è inquietantemente simpatico. Probabilmente adesso siete curiosi di sapere quale sia il suo nome di battaglia su RM: beh, scordatevelo. Questo non ve lo diciamo. Non ve lo diciamo perché Dario è l’autore della storia di questo mese. Il “compleanno” che state per leggere è una storia in versione integrale, completa e commentata: ma se domani (primo giorno lavorativo del mese: per l’occasione abbiamo deciso di anticipare la distribuzione di RM) avrete voglia di andare in edicola a comprare “Le Scienze” di Maggio, vi troverete la versione ridotta, breve non commentata di questo stesso articolo che RM ha l’onore di pubblicare. Perciò è opportuno che Dario, almeno per questa volta, rinunci al suo misterioso allonimo e si palesi come autore di entrambi gli articoli: vogliamo evitare problemi di copyright, e, soprattutto, vogliamo mostrare con orgoglio che RM ha occhi e giudizio migliori di celebrati giornali scientifici. A questo punto non vi resta che prendere RM in mano, scegliere la poltrona più comoda di casa, e cominciare a leggere. Se possibile, dovreste prima prendere il CD del Requiem di Mozart, K626, e provare a sincronizzare la lettura dell’articolo con i brani scanditi del Requiem: Wolfgang Amadeus utilizzò il testo di Tommaso da Celano, e ci rendiamo conto che è davvero difficile riuscire a sincronizzare lettura e ascolto: ma se riuscite ad arrivare al “Confutatis Maledictis” di Dario, laddove uno dei protagonisti della storia e’ costretto a scappare, proprio mentre il tuono degli archi mozartiani riproduce con furia spietata il fuoco della dannazione infernale, avrete un’esperienza memorabile da raccontare agli amici. Ma basta, adesso! Sentite? Il primo violino sta già dando il “la” all’orchestra…                                                                    [PRS] (Dramma in sei atti e con sei personaggi) di Dario Bressanini Introitus meno bi più o meno radice quadrata di bi due meno quattro a ci diviso due a. Parole, simboli, cantilene mnemoniche prive ormai, dopo tanti secoli, di ogni traccia di umanità. Quante volte abbiamo ripetuto nella nostra testa queste filastrocche, e innumerevoli altre, senza sapere quanta fatica, gioia, amore, stupore, ma anche odio, rancore, violenza e tradimento si potessero celare dietro la più semplice delle formule? Che cosa ha provato lo sconosciuto scopritore della formula risolutiva dell’equazione di secondo grado? Come lo hanno considerato i suoi contemporanei? Era un mago assiro? Uno schiavo babilonese? Non lo sapremo mai. Anche in tempi più recenti la matematica cerca in ogni modo di cancellare ogni traccia di umanità dalle sue cattedrali analitiche. Lemma ipotesi tesi teorema. A posteriori tutto deve sembrare perfetto. Tutto logico. Nessuna discrepanza, nessuna lotta tra fazioni. Ogni mattone al posto giusto nel momento giusto. Un’opera di sistematico revisionismo matematico. Certo, a volte le battaglie hanno un’eco talmente vasta che ancora oggi ne percepiamo i detriti, ma come in una indistinta radiazione di fondo in cui l’origine e la sequenza esatta dei fatti è ormai impossibile da ricostruire. Ci ricordiamo, forse grazie ad un professore di matematica di liceo meno noioso di altri, che Newton e Leibniz si scontrarono sulla paternità del calcolo infinitesimale, e che i detriti, le scorie di questa battaglia di giganti, sono ad esempio la notazione  per la derivata generica, che però diventa   in meccanica quando si parla di derivata, pardon, flussione rispetto al tempo. In questo caso però la matematica è stata magnanima: ci ha permesso di ricordarci che l’invenzione del calcolo infinitesimale è da attribuire sia a Newton che a Leibniz. Altre volte però, la regina delle scienze una volta partorita una formula, una teoria, una dimostrazione, ne uccide il padre, o quantomeno ne permette il soffocamento. Teorema dell’Hospital. Sì, quello per il calcolo del limite di 0/0. Quello che non si dovrebbe mai usare. Ma siete sicuri? Hospital? Ma chi era? Che altro ha dimostrato? Ma siete davvero sicuri che fosse un matematico? E le serie di McLaurin? O erano di Taylor? E quel famoso triangolo? Di chi diavolo era il triangolo? Pascal o Tartaglia? Ecco. Tartaglia. Lo scopritore delle formule risolutive per le equazioni di terzo grado, dette appunto formule di....Cardano ?!? Cardano, sì, quello del “giunto cardanico”. Medico e astrologo milanese. Medico?!? Insomma, chi ha fatto cosa? Chi: Scipione dal Ferro, Zuanne de Tonini da Coi, Antonio Maria Fior, Nicolò Tartaglia, Girolamo Cardano e Ludovico Ferrari. Quando: tra il 1530 e il 1549 Dove: a Pavia, Padova, Bologna, Milano, Brescia e Venezia, i punti focali del Rinascimento Italiano. Perché: ma per la gloria, ovviamente..... Kyrie La nostra storia inizia a Bologna dove nel 1465 nasce Scipione dal Ferro. Di lui sappiamo ben poco. Solo che insegnò matematica all’Università di Bologna dal 1496 al 1526, e, cosa di cruciale importanza, scoprì la soluzione dell’equazione di terzo grado . Prima di continuare, forse è il caso di ricordare che la notazione algebrica moderna, nel ‘500, è ancora di là da venire. Dal Ferro non avrebbe scritto quei simboli strani, avrebbe invece detto: trovare cubo e cose uguali ad un numero. L’incognita, la x, era la cosa. Il cubo per i nostri rinascimentali era proprio da immaginare così, solido, tangibile, tridimensionale. I quadrati invece li chiamavano censi, perché per loro erano proprio delle superfici, appezzamenti di terra magari. Detto questo torniamo a Bologna. Che fa Dal Ferro non appena scopre la soluzione dell’equazione di terzo grado? Corre in cima alla Torre degli Asinelli per declamarla ai quattro venti? Manco per niente! La tiene segreta. Non solo tiene segreta la formula, ma addirittura anche la notizia della scoperta. Forse non ne era pienamente soddisfatto poiché non era riuscito a scoprire la formula per l’equazione più generale (ora noi sappiamo che quest’ultima equazione si può trasformare facilmente in quella risolta dal Dal Ferro, ma si dovrà aspettare Descartes per avere il concetto di “traslazione degli assi”). Fatto sta che non sappiamo neppure quando venne alla luce questa mitica soluzione. Cardano e Tartaglia, personaggi che incontreremo fra poco, la collocano, nei loro scritti, rispettivamente nel 1514 e nel 1506. Dal Ferro muore nel 1526, senza pubblicare nulla. La formula risolutiva però non viene persa: prima di morire Dal Ferro la confida ad un suo studente, Antonio Maria Fior. Lasciamo per ora Bologna, e trasferiamoci a Brescia, città che nel 1499 diede i natali a Nicolò Fontana, detto “il Tartaglia”. Diamo la parola a Nicolò per la spiegazione dell’origine del suo soprannome. Quando che li Francesi sacchegiorno Bressa ... essendo io fuggito nel domo con mia madre e mia sorella, credendone in tal modo esser salvi, ma tal pensiero ne andò fallito, perché in tal chiesa mi furono date cinque ferite mortali, fra le quali una ne aveva attraverso la bocca... e stetti un tempo che io non poteva ben proferire parola, ma sempre balbettava nel parlare per il che li putti della mia età me imposero pe sopranome Tartaglia. Et perché tal cognome me durò molto tempo, m’è apparso de volermi chiamare Nicolò Tartaglia. A Brescia insegna Zuanne de Tonini da Coi, un mediocre tutore di aritmetica, ma soprattutto gran venditore di fumo, diremmo noi ora. Nel 1530 Da Coi sfida Tartaglia proponendogli due problemi, che si riducono alla soluzione delle equazioni  e . Che vuol dire “sfida”? Era pratica comune a quel tempo sfidarsi pubblicamente a “duello”, solo che le armi previste non erano spade o sciabole, bensì problemi scientifici e matematici. I “duelli” erano modellati sui tornei cavallereschi, con tanto di guanto di sfida, risposta, testimoni, giudici, notai e tutto il resto. Lo scopo di queste pubbliche disfide era guadagnare gloria ed onore per il vincitore, ma anche la pagnotta, visto che spesso vi era del denaro in palio e, cosa più importante, il vincitore di un duello acquisiva subito fama e veniva invitato a tenere conferenze in molte città, aumentando il numero dei propri allievi paganti. Questo era principalmente il motivo della segretezza con cui venivano gelosamente custodite le scoperte più importanti. Le disfide spesso avvenivano per posta e delle lettere veniva data pubblica lettura, o addirittura ne venivano fatte delle copie e spedite agli “esperti del settore”. Una tacita regola era che nessuno poteva proporre quesiti che non sapesse lui stesso risolvere. Tartaglia ci racconta della sfida lanciata da Dal Coi nel quesito XIV del suo trattato Quesiti et invenzioni diverse: Sputtanato Tonini da Coi, Tartaglia torna nel suo brodo, ma l’episodio è importante perché veniamo così a sapere che nel 1530 Tartaglia aveva già scoperto una formula risolutiva per l’equazione . Questo trovai per fin de l’anno 1530 quando stanziava a Verona. Tuba Mirum Torniamo ora ad Antonio Maria Fior. A quanto pare Fior, a differenza del suo maestro Scipione dal Ferro, non ha remore nell’utilizzare la formula in disfide matematiche. In qualche modo Fior viene a sapere dell’affermazione di Tartaglia di saper risolvere l’equazione , ma considerando Tartaglia un millantatore, e sapendo lui stesso risolvere l’equazione , lo sfida pubblicamente a duello matematico all’inizio del 1535. Le regole della gara prevedono che ognuno fornisca all’avversario 30 problemi da risolvere entro 40 giorni, cioè entro il 22 febbraio 1535. Come al solito in palio vi sono dei soldi. Inizialmente Tartaglia non da molto peso alla sfida, sapendo che Dal Fior era solo un mediocre praticone di aritmetica. Quando però sente dal Fior vantarsi che “un grande maestro” trenta anni prima gli aveva rivelato la soluzione dell’equazione cubica comincia a preoccuparsi, e inizia a studiare l’equazione . Otto giorni prima della scadenza dei termini Tartaglia trova la formula risolutiva, e il giorno successivo trova anche il modo di risolvere . Quest’ultima equazione, per noi algebricamente identica alla precedente, è per Tartaglia una cosa diversa, non avendo ancora a disposizione i numeri negativi. Molti dei problemi proposti da Dal Fior si possono ricondurre alla soluzione dell’equazione . Tartaglia li risolve tutti in 2 ore. Dal Fior dal canto suo non riesce a risolvere i problemi proposti da Tartaglia, perché questi si riconducono all’equazione  di cui dal Fior non dispone della soluzione. Dice Tartaglia “Rinuncio alla posta in denaro, e mi prendo l’onore”. Vuole il lettore vestire per un attimo i panni del matematico rinascimentale? Ecco qualcuno dei quesiti proposti da Dal Fior e da Tartaglia, tratti dai Quesiti et inventioni diverse (XXV e XXXI) Lacrimosa Se pensavate di esservi liberati dal millantatore Zuanne dal Coi vi sbagliate. Dopo la figuraccia con Tartaglia in quel di Brescia, pensa bene di cambiare aria e si trasferisce a Milano. Zuanne de Tonini da Coi viene a sapere della disputa vittoriosa di Tartaglia con Fior. Si reca allora a Venezia, dove si era trasferito Tartaglia, con l’intento di carpire al buon Nicolò la misteriosa formula. Tartaglia stesso ci descrive il loro incontro avvenuto il 10 dicembre 1536: Tartaglia risponde picche al Tonini da Coi, e non rivela la formula. E neppure le soluzioni ai quesiti posti da Fior. Mastro Zuanne non può far altro che tornare a Milano con le pive nel sacco. A Milano entra nella cerchia di Girolamo Cardano, medico e matematico milanese, nonché astrologo, filosofo, istrione, plagiaro e ciarlatano. Girolamo Cardano nasce a Pavia il 24 settembre 1501 in una famiglia benestante. Suo padre era un famoso giurista e matematico. Cardano iniziò gli studi giuridici a Pavia, ma ben presto si trasferisce a Padova, dove passò a medicina. Divenne un medico di successo, con la passione per la matematica. Nel 1534 ottenne l’incarico, che già fu del padre, di insegnante di matematica nelle scuole dell’ospedale maggiore di Milano. Zuanne da Coi parla a Cardano di Tartaglia, della sua scoperta e del suo duello con dal Fior. In quel periodo Cardano sta preparando il materiale che avrebbe poi pubblicato nella sua opera matematica più importante: Ars Magna. Cardano manda come messaggero un librario, tale Zuanantonio di Bassano, per chiedere a Tartaglia, in quel periodo a Venezia, lumi sulla sua scoperta. È il 2 gennaio 1539 e Tartaglia, riporta nel Quesito XXXI Fatto da M. Zuanantonio libraro, per nome d’un Messer Hieronimo Cardano, Medico et delle Mathematice lettor pubblico in Milano, adi. 2. Genaro, 1539. Zuanantonio allora propone a Tartaglia alcuni quesiti, tra cui ,  e . Rex Tremendae A questo punto Tartaglia si incavola: Tartaglia sospetta che la sua vecchia conoscenza, Maestro Zuanne Tonini da Coi, abbia proposto quei quesiti a Cardano, e che questi, non riuscendo a trovare la soluzione, li abbia proposti a sua volta a Tartaglia, Zuanantonio il libraio però sostiene che i quesiti arrivano da Cardano e da nessun altro. Cardano risponde il 12 febbraio 1539: Tartaglia non si scompone. Un mese dopo, il 13 marzo 1539 Cardano cambia completamente registro: Tartaglia, di umili origini e sempre con qualche problema finanziario, non resiste alle lusinghe di Cardano e accetta di andare a Milano, dove rimane un paio di giorni in casa di Cardano. Del Marchese, Alfonso d’Alvalos, governatore di Milano, neppure l’ombra. Nel quesito XXXIV Tartaglia narra la conversazione: Tartaglia a questo punto cede, e fornisce a Cardano la soluzione. Tuttavia, invece di una formula, Tartaglia dà a Cardano una poesia, quasi un indovinello, che inizia così  per vostra comodità ho tradotto in simboli matematici la poesiola di Tartaglia \"quando chel cubo con le cose appresso...\" A questo punto Tartaglia probabilmente è già pentito di aver dato a Cardano la formula, seppur in forma poetica. Decide così di non andare più a Vigevano, ma di tornare a Venezia immediatamente e vada la cosa come si voglia. Cardano inizialmente non comprende la soluzione, e chiede lumi a Tartaglia per lettera, che gentilmente fornisce la spiegazione. Ora Cardano inizia a investigare per proprio conto, e subito scopre il famoso casus irriducibilis, e cioè quel caso per cui per ottenere le soluzioni reali si deve necessariamente passare attraverso quelli che noi ora chiamiamo numeri complessi. Il caso studiato da Cardano riguarda l’equazione  quando , come in . Tartaglia non riesce a risolvere il problema. Cardano lo prende in giro: Tartaglia non risponde. Dopo qualche ulteriore scambio epistolare, le comunicazioni tra i due cessano. Tartaglia indaffarato a tradurre Euclide, Cardano diviso tra la matematica e la medicina. Nulla accade per cinque anni....sino a quando.... Benedictus Nel 1545, Cardano, assistito dal suo pupillo Ludovico Ferrari, finisce di scrivere il suo grande trattato di algebra: l’Ars Magna, la Grande Arte. In quest’opera monumentale Cardano pubblica, con il suo consenso, la soluzione dell’equazione di quarto grado trovata dal giovane Ferrari, e pure la soluzione dell’equazione di terzo grado, senza il consenso di Tartaglia. Cardano ha rotto il suo giuramento. Come mai? Per gloria forse? Indubbiamente quella decisione gli valse gloria imperitura. Ancora oggi le formule risolutive per la cubica sono dette formule di Cardano, questo nonostante nell’Ars Magna Cardano citi esplicitamente Nicolò Tartaglia... e Scipione dal Ferro come i due padri della formula. Dal Ferro, vi eravate dimenticati di lui? Possiamo solamente immaginare come andarono veramente le cose. Torniamo indietro di cinque anni. Cardano è riuscito finalmente ad avere la soluzione dell’equazione di terzo grado ridotta (così si chiama la cubica mancante del termine quadratico). Subito inizia a indagare, come avrebbe voluto fare Tartaglia se ne avesse avuto il tempo, quali altre equazioni possono essere risolte, e quali problemi connessi. Cardano scopre come trasformare l’equazione cubica completa in quella ridotta utilizzando una trasformazione lineare e risolve così, per la prima volta, l’equazione completa. È anche il primo a considerare le radici negative, e addirittura quelle complesse, da lui chiamate “sofistiche”, anche se non ne comprende il significato e le considera “inutili sofismi”. Come avrebbe potuto Cardano pubblicare queste scoperte se non rompendo il giuramento? Quello però che probabilmente gli fece fare l’immorale passo fu la scoperta della soluzione delle equazioni di quarto grado da parte del suo allievo Ludovico Ferrari. Ludovico Ferrari nasce a Bologna nel 1522. Arriva quattordicenne a casa di Cardano come servitore. Cardano però scopre ben presto che il ragazzo sa leggere e scrivere ed ha delle doti eccezionali. Lo nomina quindi segretario. Decide poi di insegnarli la matematica, campo nel quale Ferrari si dimostra eccezionalmente dotato. Cardano invita Ferrari, che chiama affettuosamente “il suo creato”, a dedicarsi al problema dell’equazione di quarto grado, equazione che Ferrari scopre come risolvere nel 1540. La sua bellissima soluzione però ha un passaggio cruciale in cui è necessario risolvere un’equazione di terzo grado, per cui non era possibile pubblicare neanche questa fondamentale scoperta, degna dell’odierna medaglia Fields, senza prima pubblicare la soluzione della cubica. Frustrati da quest’impasse, Cardano e Ferrari visitano Bologna nel 1542. Vi ricordate che Antonio Maria Fior si vantava in pubblico di aver ricevuto la soluzione della cubica da “un grande maestro del passato”? Essendo Fior stato allievo di Scipione dal Ferro, Cardano e Ferrari si recano a Bologna nella speranza di trovare la documentazione scritta della scoperta di Dal Ferro, morto nel 1426. Il successore di Scipione dal Ferro alla cattedra di matematica all’Università di Bologna è il genero Annibale della Nave. A quanto pare Scipione dal Ferro aveva trascritto sui suoi quaderni la soluzione della cubica, ed alla sua morte questi sono passati ad Annibale della Nave. Quando Cardano e Ferrari gli fanno visita, della Nave è ancora geloso della soluzione, ma non appena i due gli mostrano di saper risolvere l’equazione “del cubo e cosa uguale a numero” della Nave accetta di mostrare il quaderno degli appunti di suo suocero. Bingo! Ecco pronta la giustificazione per rompere il giuramento: Tartaglia non era più il primo scopritore della formula, e quindi il giuramento era nullo. Nel capitolo XI dell’Ars Magna Cardano pubblica la formula della discordia. Dies Irae Possiamo solamente immaginare come possa essersi sentito Nicolò Fontana quando, sfogliando velocemente e con trepidazione l’opera di Cardano fresca di stampa, scopre che l’istrione Pavese ha violato il giuramento. Fatto sta che nel quesito XXXX dei suoi Quesiti et Inventioni Tartaglia racconta, l’anno successivo, la sua versione dei fatti, accusando Cardano sostanzialmente di essere un infame ed una persona spregevole. Come reagisce Cardano? Con il silenzio (non si sa per pudore o per arroganza). Interviene però Ferrari, e qui inizia probabilmente il capitolo più famoso di “acrimonia matematica”: mi riferisco allo scambio dei “cartelli di matematica disfida” tra Tartaglia e Ferrari, sei in tutto. Tartaglia risponde nove giorni più tardi, stampando anche lui un “cartello” da recapitare e distribuire. Il secondo cartello arriva sei settimane più tardi, in latino. Ferrari ricostruisce la vicenda, dal suo punto di vista, e rivela a Tartaglia di aver visto nel 1542, assieme a Cardano, degli scritti di Scipione dal Ferro contenenti la formula incriminata. Ferrari poi riprende i motivi che lo hanno indotto ad intervenire nella contesa e provoca ulteriormente Tartaglia, affinché questi accetti la sfida direttamente con lui, e non con Cardano. Tartaglia, nella sua risposta, osserva che, invece di una pubblica sfida, è da preferire una gara per risolvere un certo numero di quesiti in un tempo prefissato. Tartaglia non è molto propenso ad accettare una sfida in cui si debba parlare in pubblico, per via della sua balbuzie. Propone quindi 31 quesiti a Cardano e Ferrari. Per la risoluzione dei quesiti, Tartaglia concede 15 giorni. Nel terzo cartello, Ferrari risponde con altrettanti quesiti, senza rispondere direttamente ai quesiti di Tartaglia. “Ho ricevuto la vostra Tartagliata, che sebbene lunga e confusa, non contiene altro che insulti, rifiuto di ammettere la sconfitta e un’idea fissa della ricerca della lotta mentre si scappa” Tartaglia, nella terza risposta, fornisce la soluzione ai quesiti posti da Ferrari, e afferma di essere il vincitore della disputa. Ferrari non è della stessa opinione. Nel quarto cartello si compiace perché Tartaglia finalmente ha dato risposta alle sue domande, tuttavia afferma di non aver avuto il tempo per esaminare le soluzioni, e si riserva di discuterne davanti ai giudici. Impartisce poi delle istruzioni a Tartaglia per il deposito della posta per la disputa, ed esorta a voler considerare Cardano estraneo alla contesa. Tartaglia nella quarta risposta dimostra, a suo dire, che Cardano sta partecipando direttamente alla disputa. Il quinto cartello è voluminoso quanto un libro: 55 pagine, di cui 41 dedicate alla soluzione dei quesiti proposti da Tartaglia. Ferrari allo stesso tempo contesta le soluzioni fornite da questi ai suoi quesiti. Tartaglia ormai è esasperato. Il 16 giugno 1548 risponde al cartello e accetta lo scontro con Ferrari, alle sue condizioni. Tartaglia si era appena trasferito da Venezia a Brescia, dove alcuni benefattori locali gli avevano promesso una remunerazione per dare delle pubbliche lezioni su Euclide. Ferrari insinua che l’accettazione della disfida fosse una delle condizioni imposte dalle autorità di Brescia per il suo incarico. “Si ponga fine a far cartelli, che oramai fanno fastidio alli uomini del mondo” (e forse ormai anche ai nostri lettori). Questo però non impedisce a Ferrari di spedire il sesto cartello (l’ultimo!) nel quale “egli risponde alla sua quinta risposta, accettando la disputa alla qual detto messer Nicolò, nella detta quinta risposta, l’ha invitato”. Confutatis Maledictis Nella sesta e ultima risposta, del 24 luglio 1548, Tartaglia si rammarica che Cardano non voglia partecipare alla sfida, e quindi considera tale rifiuto motivo sufficiente per potersi proclamare vincitore. In ogni caso, è disposto a recarsi a Milano per poter criticare le risposte date dal Ferrari ai suoi quesiti. Dopo 6 cartelli e sei risposte, il 10 agosto 1548 finalmente i due contendenti si incontrano. Del risultato della sfida abbiamo due versioni differenti, da parte di Cardano e di Tartaglia.  La sfida era programmata per le 10, a Milano, vicino al giardino della chiesa dei frati Zoccolanti. Cardano quel giorno pensò bene di andarsene da Milano. Alle 10 una gran folla si era radunata nel luogo della sfida. Addirittura era presente Don Ferrante di Gonzaga, governatore di Milano. Sono presenti molti amici di Ferrari. Tartaglia invece è in compagnia solo del fratello. A quanto pare la disputa non andò bene per Tartaglia, il quale accusò Ferrari e i suoi amici di avergli impedito di parlare e di spiegare le proprie ragioni. Addirittura, secondo Tartaglia, gli amici di Ferrari lo avevano minacciato. Secondo Cardano invece, Ferrari si dimostrò superiore nella comprensione di tutte le questioni collegate all’equazione di terzo grado, tanto è vero che nei giorni successivi fu inondato da offerte di lavoro, una addirittura dall’Imperatore che desiderava Ferrari come tutore di suo figlio. Sia come sia, alla fine del primo giorno di disfida Tartaglia abbandona Milano e se ne torna a Brescia, addirittura seguendo una strada diversa da quella percorsa all’andata, per evitare brutti incontri. Lux Aeterna Fu gloria usurpata quella di Cardano? Cardano è stato accusato spesso, nei secoli, di “furto di equazione” e di comportamento immorale. Indubbiamente si comportò in modo riprovevole, ma non sarebbe giusto parlare di furto. Dopo tutto Cardano nell’Ars Magna non si attribuisce la scoperta, ma cita correttamente Tartaglia e Dal Ferro. Dobbiamo anche dire che Cardano non si limitò a decifrare in termini matematici la filastrocca fornita da Tartaglia, ma per primo ne fornì una dimostrazione rigorosa, basata su metodi geometrici. Questo è probabilmente il motivo per cui tutti i matematici successivi, pur essendo a conoscenza della diatriba tra Cardano e Tartaglia, citano le formule risolutive della cubica come “formule di Cardano”. “..ergo formula Cardanica est aequationis cubicae enuntiabilis” scrisse Newton, e in modo analogo si espresse Leibniz nel suo “De Resolutionibus aequationum cubicarum triradicalium” Il problema della soluzione dell’equazione cubica si perde nella notte dei tempi. Poiché l’algebra non esisteva ancora, la soluzione cercata doveva essere di natura geometrica. Il primo passo importante verso la soluzione arriva da Ippocrate di Chio, che nel 430 AC mostra per la prima volta come il famoso problema della duplicazione del cubo potesse essere ridotto alla ricerca di due medie proporzionali tra un segmento di lunghezza a ed uno di lunghezza doppia. In simboli moderni  da cui si ricava l’equazione di terzo grado . Ippocrate però non riesce a trovare un modo per costruire geometricamente i due medi proporzionali. Neanche Diofanto, ben 800 anni dopo, riesce a risolvere il problema. L’unica equazione cubica che risolve nel suo famoso trattato è , fornendo solo la radice reale. Ma come diavolo si risolve un’equazione di terzo grado? È abbastanza semplice trasformare la cubica generale  nell’equazione , mediante una divisione ed una traslazione degli assi. Vi ricordate lo sviluppo di un binomio? . Bene, però scriviamolo così: . Ora, se a e b soddisfano le equazioni  e  allora  è una soluzione dell’equazione . Abbiamo quindi il sistema  Ricavando la b, ad esempio, dalla prima equazione e sostituendo nella seconda otteniamo . Questa è un’equazione quadratica in  che si risolve con la solita “meno bi più o meno radice...”. Si ricava poi b e infine . Cosa rimane dopo centinaia d’anni di queste vicende? Nulla. Nei libri di testo trovate le “formule di Cardano”. Quasi nessuno cita Tartaglia, e Scipione dal Ferro è un perfetto sconosciuto. Forse sarebbe bene iniziare a chiamare le formule dal Ferro-Tartaglia-Cardano: tre autori per un’equazione di grado tre.  Note Tartaglia qui si riferisce a Frà Luca Pacioli che nella sua Summa de Arithmetica, Geometria, proporzioni et proportionalità, che racchiudeva le conoscenze matematiche dell’epoca, dichiarava le equazioni di terzo e quarto grado “impossibili da risolvere con le presenti conoscenze” [DB]. Bei tempi quelli nei quali la matematica era ben lungi dall’essere considerata “poco artistica”. Luca Pacioli ha come maestro Piero della Francesca, e come discepolo, amico fraterno e perfino illustratore delle sue opere (segnatamente del Divina Proportione) un certo Leonardo da Vinci. [PRS] Vi avevamo anticipato che questa storia sembra più un romanzo che cronaca, ma forse avevamo sottovalutato la cosa: a nessun romanziere verrebbe mai in testa di chiamare Annibale il genero d’uno Scipione, e, almeno a quei tempi, qualsiasi “della Nave” avrebbe dovuto avere un brivido pesante lungo la schiena all’idea di sposare una affondabilissima “dal Ferro”. Per non parlare di come doveva sentirsi quella povera fanciulla, a dover coniugare insieme i suoi due cognomi. Dal che si capisce perché poi, in tutti i romanzi di cappa espada, tutti i duelli si svolgano “dietro il convento delle Carmelitane Scalze” [PRS]. Non ci risulta Ferrari abbia accettato questa proposta; passerà il resto della sua vita a Bologna dove, secondo la leggenda, morirà a 43 anni avvelenato dalla sorella. Non crediate che le cose vadano meglio, in casa Cardano: senpre secondo fonti non confermate, uno dei figli gli avvelenerà la moglie, mentre un altro diventerà noto come delinquente abituale. [RdA]" },
    { "title": "Contro la \"spesa a Chilometri Zero\"", "text": "Nel corso degli anni è notevolmente cambiato il modo di produrre e di distribuire il cibo, dal campo o allevamento fino alla nostra tavola. I fenomeni più vistosi sono stati la globalizzazione dell’industria alimentare, l’incremento dell’import/export di alimenti e materie prime, la concentrazione di grandi produttori a scapito dei piccoli, l’aumento di grandi punti vendita centralizzati e la diminuzione del numero dei piccoli negozi con il conseguente aumento di grandi autoveicoli per il trasporto di generi alimentari. Se 60 anni fa i cibi percorrevano solo pochi chilometri, dalla produzione alla padella, ora possono viaggiare per centinaia o migliaia di chilometri prima di finire in pancia. E’ indubbio che questi cambiamenti abbiano un impatto ambientale: sul traffico, sulle emissioni di CO2 e di smog, sul consumo energetico e così via.  Appare tuttavia molto più difficile trovare un modo semplice per valutare quantitativamente questo impatto. Recentemente ha cominciato a diffondersi l’uso dei “chilometri percorsi” dal cibo (i food miles nel mondo anglosassone, che potremmo anche tradurre com chilometri alimentari) come indice per misurare l’impatto ambientale. La semplice logica dietro questo concetto è che più un alimento ha viaggiato, più energia ha consumato, più combustibili fossili ha bruciato, più gas serra ha emesso (ricordo che i gas serra includono l’anidride carbonica, il metano e altri gas) e quindi più alto è l’impatto ambientale e meno il cibo è ecologicamente sostenibile. Studi recenti però mostrano che le cose non sono così semplici e che i chilometri percorsi non sono un indicatore sensato dell’impatto ambientale e della sua sostenibilità. Recentemente il DEFRA, il ministero dell’ambiente e dell’agricoltura britannico, ha commissionato uno studio per verificare l’utilità del food mile come indice di sostenibilità ambientale, arrivando alla conclusione che un indicatore basato solo sullo spazio percorso non può essere una misura attendibile dell’impatto ambientale totale, per molteplici motivi. Una delle difficoltà risiede nel fatto che circa la metà del chilometraggio percorso, il 48%, è attribuibile al compratore. Da questo punto di vista è ecologicamente preferibile acquistare i prodotti in un supermercato centralizzato che non effettuare vari viaggi in negozi più piccoli. In più la grande distribuzione, continua il rapporto britannico, trasporta in modo più efficiente le merci, utilizzando meno autoveicoli pesanti al posto di un numero più elevato di veicoli più piccoli meno efficienti che verrebbero utilizzati da un sistema distributivo non centralizzato. Mele e agnelli dal nuovo mondo Helman Schlich e Ulla Fleissner, dell’Università di Giessen, si sono invece occupati di ecologia di scala, analizzando il costo energetico totale per produrre e portare della carne d’agnello nella cucina di una casa tedesca, confrontando agnelli allevati in Nuova Zelanda, macellati e spediti surgelati in germania, con agnelli allevati vicino a casa. Circa il 60% della carne di agnello consumata in germania proviene dalla Nuova Zelanda, mentre il restante è prodotto localmente. L’ipotesi che un cibo locale richieda sempre meno energia totale di un cibo importato è risultata falsa. E’ stata invece trovata una correlazione tra le dimensioni dell’azienda e il consumo energetico: aziende piccole sono meno efficienti dal punto di vista energetico, e questo si riflette sul prodotto finale. Nonostante gli oceani di mezzo per il trasporto via nave, serve meno energia per produrre carne d’agnello in una grande fattoria neozelandese e portarla via nave ad Amburgo, che produrla in una piccola fattoria in Germania. Oltre alle ecologie di scala si deve anche considerare il diverso ambiente: in germania gli agnelli devono essere tenuto al coperto, riscaldati e nutriti con mangimi per almeno cinque mesi, con un costo energetico che invece è molto ridotto in Nuova Zelanda per il diverso clima e territorio. Nel caso delle mele consumate a marzo invece, sostiene un studio di Michael Blanke e Bernhard Burdick, quelle locali tedesche battono, ecologicamente parlando, quelle importate dalla Nuova Zelanda, ma molto meno di quanto ci si aspetti considerando semplicemente i chilometri percorsi, visto che le mele tedesche devono comunque sostare cinque mesi in depositi ad atmosfera controllata e a 1 °C. Se invece confrontiamo mele importate da paesi diversi, a seconda del mese dell’anno considerato, può essere energeticamente meno costoso, per un tedesco, acquistare mele dalla Nuova Zelanda che non mele da altri paesi europei, per via del trasporto su strada. Discorso simile per le cipolle: se siete in Inghilterra in alcuni mesi dell’anno farle arrivare dalla Nuova Zelanda è un comportamento CO2 friendly, rispetto all’acquisto di cipolle britanniche. La stagionalità è importante, ma questo non è certo una novità, anche se ormai, abituati a trovare nei supermercati fragole e pomodori 12 mesi l’anno, non ricordiamo più qual è il mese dei porri e quello del radicchio. Se comperate pomodori a febbraio (e non mi dite che non lo fate! Li compero anche io, faccio coming out   ) anche se sono prodotti a due passi da casa e li acquistate in un Farmer’s market, sono cresciuti in serre riscaldate e illuminate artificialmente, e quindi hanno richiesto più energia di analoghi pomodori coltivati in sud Africa. Intendiamoci, non voglio minimamente suggerire che è sempre meglio la spesa a 10.000 km   , sarebbe altrettanto assurdo. Se avrete voglia di leggervi la bibliografia ovviamente troverete molti casi in cui la fragola local “consuma meno” di quella global. Il punto importante però è che questo non è necessariamente vero, e che comunque conteggiare semplicemente i chilometri non fornisce un’idea dell’impatto ambientale reale. Il calcolo completo, dal \"forcone alla forchetta\" è spesso molto complicato perché si tratta di stimare metodi di produzione molto diversi, calcolare le spese energetiche per l'aratura, per la semina, per il raccolto, la quantità e il tipo di pesticidi utilizzati, il trasporto, lo stoccaggio e così via. I Farmer’s Market I cosiddetti “Farmer’s market” (ma non potevano chiamarli all’italiana???) sono mercati dove l’agricoltore incontra direttamente il consumatore. Anche in Italia cominciano a prendere piede. Ci andate perché la spesa costa meno? Benissimo. Ci andate perché trovate che la qualità sia migliore che al supermercato? Perfetto. Ma se ci andate perché pensate che sia ecologicamente più sostenibile che comperare frutta e verdura Egiziana o Cilena, ricordatevi dell’Ecologia di Scala: un piccolo produttore è spesso più inefficiente dal punto di vista energetico. In più pensate che uno studio del 2007 ha calcolato che se fate 10 km in macchina per andare a comperare solamente 1 kg di verdura, generate più CO2 che non  facendola arrivare direttamente dal Kenya. Ancora una volta, i consumi energetici individuali, o la produzione di CO2, possono essere superiori a quelli per portare i prodotti sino ai mercati. Se vogliamo estremizzare il concetto, giusto per mostrare quanto sia poco sensato porre l’efficienza energetica sopra ogni altra considerazione, considerando il percorso di un alimento “dal forcone alla forchetta”, non possiamo certo escludere il modo con cui viene cucinato (è un blog di cucina scientifica questo, no? ). Questi calcoli sono stati fatti da dei ricercatori svedesi che hanno calcolato le richieste energetiche di una serie di ortaggi: produrre un 1kg di pomodori in Svezia (in serra ovviamente)  costa 66 MJ/Kg mentre importarli dalla spagna \"solo\" 5.4 Mj/Kg. Far arrivare Fragole via aerea dal Medio Oriente 29 MJ/Kg, esattamente come cucinare al forno delle patate svedesi a Km 0. Se invece le patate vi rassegnate a bollirle e vi scordate il profumino delle patate arrosto (cosa non si fa per “la causa”   ) allora consumate totalmente solo 4.7 MJ/kg. Insomma, per l'ambiente è meglio mangiare fragole fresche arrivate via aerea che patate locali fatte arrosto. Se il confronto vi sembra ridicolo avete perfettamente ragione, ma perché è assurdo il punto di partenza. Ma perché le biciclette no? Fin qui gli studi. Permettetemi ora qualche considerazione personale: ma perché c’è tutto questo parlare di “chilometri zero” per il cibo e non per, chennesò, l’acquisto di una bicicletta, o di un vestito, di un paio di scarpe o di un detersivo, o un mazzo di rose? Si dirà che mangiamo ogni giorno, ma non acquistiamo una bicicletta tutti i giorni. Vero. Ma è anche vero che acquistiamo beni di consumo tutti i giorni. Se davvero uno crede (perché di ‘fede’ si sta parlando, stante i rapporti che vi ho illustrato) nel “km 0” mi aspetto che applichi questa ricetta a tutti gli acquisti, non solo a quelli più comodi. Ho qualche dubbio che questo succeda realmente. Ho invece il sospetto che il km 0 vada bene sino a quando si tratta semplicemente di cambiare bancone da cui prendere la stessa tipologia di prodotto. Tutto sommato costa poca fatica... Quando però a parlare di chilometri percorsi sono organizzazioni come la Coldiretti, o Slow Food, che, giustamente, promuovono i prodotti DOP e tutto quello che di buono l’Italia agroalimentare produce, ecco, mi sembra una contraddizione. Forse che il Lardo di Colonnata posso mangiarlo solo a Colonnata? La Cipolla di Tropea solo a Tropea? Non contano questi come chilometri? Che senso ha tuonare contro il vino (per altro ottimo) importato dall’Australia e poi compiacersi per le vendite di vino Italiano negli USA? Ci vanno a nuoto le bottiglie a New York? Per non parlare di frutta e verdura: l’Italia è un paese esportatore, e una mela Italiana acquistata a Londra non è certo a “miglia zero”. Slow Food esalta il \"formaggio a km 0\" ma allo stesso tempo promuove, giustamente, il pecorino siciliano D.O.P. La O di D.O.P. sta per Origine, e se io, in quel di Como, acquisto questo pecorino (per altro una delizia, con sopra un poco di gelatina al malvasia! ) lo mangio in spregio al chilometraggio percorso. E, no! non ho il minimo senso di colpa Insomma, un po’ di coerenza! Mi dispiace, ma sento puzza di protezionismo, da un lato, e “ideologia spicciola” dall’altro (e certi argomenti andrebbero esclusi da un dibattito che è, alla radice, di natura scientifica ed economica) Think Global Eat Global? Tra l’altro, vedendo le cose da un punto di vista globale, la cosa ha ancora meno senso. Ad esempio, consideriamo la UE e il consumo di frutta e verdura fresca: attualmente solamente i cittadini Italiani e Greci consumano, a testa, più della quantità minima prescritta dall’organizzazione mondiale della sanità (WHO) di frutta e verdura (400 grammi al giorno). Tutti gli altri paesi dell’UE sono sotto il minimo suggerito dalla WHO per una dieta sana (l’Irlanda è il fanalino di coda). Se i consumi di frutta e verdura aumenteranno, come spera la WHO, necessariamente aumenteranno le importazioni di frutta da paesi extra-UE perché la produzione interna non è in grado di soddisfare le eventuali richieste. E quindi aumenteranno le importazioni dai paesi in via di sviluppo, principalmente dall’Africa e dal Sud America. Ad esempio, se la Gran Bretagna dovesse raggiungere il minimo richiesto dall’organizzazione mondiale della sanità, le sue importazioni di frutta e verdura fresca dall’Africa aumenteranno a 985.000 milioni di tonnellate, con un aumento delle emissioni di 960.000 tonnellate di CO2 emessa. L’alternativa, coltivare tutto in Gran Bretagna, semplicemente non è possibile. E se lo fosse, nelle serre ovviamente, porterebbe ad emissioni e consumi energetici ancora ancora maggiori. Capite come non abbia senso parlare solamente di emissioni di CO2 ed energia ? Come minimo in questo caso dovremmo anche considerare la diminuzione di malattie dovute ad una migliore dieta. Un sano approccio costi/benefici. Lo stesso che in Italia NON si utilizza per discutere di OGM, di energia nucleare, di pannelli solari, di agricoltura biologica, di inceneritori e così via... L’obbligo morale di mangiare fragole africane a Natale Un altro argomento contro la “spesa a km 0” a tutti i costi è quello che, oltre a essere poco veritiera dal punto di vista energetico, trascura completamente gli aspetti socioeconomici e le implicazioni sul commercio estero per i paesi in via di sviluppo e sulla vita dei loro cittadini. Negli ultimi anni infatti molti di questi paesi, specialmente africani, sono diventati esportatori di frutta e verdura fresca, spesso spedita per via aerea in Europa. E non sto parlando del mercato di nicchia “equo e solidale”, ma di una vera e propria industria. Secondo un recente rapporto della Lincoln University il sostentamento di almeno un milione di Africani dipende dalle esportazioni di frutta fresca verso la sola Gran Bretagna. Come si può predicare il consumo di prodotti locali e allo stesso tempo, un bancone del supermercato più in là, trovare i prodotti “Equi e Solidali” o facendo arrivare i fagiolini in aereo dal Burkina Faso? C'è la CO2 buona e quella cattiva? Non a caso l’organizzazione internazionale Oxfam che combatte la povertà nei paesi poveri e in via di sviluppo, in un comunicato stampa dice La mia personale impressione è che in realtà lo slogan della spesa a km 0, nonostante abbia poco  senso economico e scientifico, sia destinato a rimanere tra noi ancora per un po’, per il semplice fatto che viene utilizzato come strumento di marketing e di promozione commerciale. Detto brutalmente, si vuole vendere non solo un pomodoro prodotto localmente, ma anche l’idea che in questo modo state “salvando il mondo” (indipendentemente dal fatto che sia vero o meno), approfittando del fatto che su una fascia di consumatori “attenti” questi messaggi fanno presa. Insomma, se comperate cibo prodotto vicino a voi, fatelo perché è di buona qualità ed ha un buon prezzo, poiché i benefici per l’ambiente sono tutt’altro che dimostrati e, anzi, potrebbero anche essere inferiori a quelli ottenibili acquistando cibi prodotti a migliaia di chilometri di distanza. in mancanza di altre informazioni, privilegiate il giusto rapporto qualità/prezzo. Dario Bressanini Bibliografia" },
    { "title": "Panna esilarante", "text": "Cosa hanno un comune una confezione di panna montata, un laboratorio dentistico e una macchina da corsa? D’accordo, forse mangiando troppe torte alla panna montata presto o tardi si avrà bisogno del dentista, ma la macchina da corsa? La nostra storia inizia nel 1772 quando lo scienziato inglese autodidatta Joseph Priestley scrive le “Osservazioni su vari tipi si aria” in cui identifica vari gas, tra cui “l’aria nitrosa flogisticata”. Gas che il chimico moderno chiama “monossido di diazoto”, o N2O, o piú volgarmente protossido di azoto. Priestley preparò il gas per decomposizione termica del nitrato di ammonio. Il gas che Priestley riuscì a isolare sopra un letto di mercurio non era infiammabile, riusciva però a sostenere la combustione. Circa 20 anni più tardi Humphrey Davy, un altro scienziato inglese, cominciò a sperimentare gli effetti fisiologici dell’inalazione di questo gas, sperimentandolo anche su se stesso e sui visitatori occasionali del suo istituto. Osservando il comportamento euforico ed ilare delle persone sottoposte all’azione del gas lo battezzò Gas Esilarante. Davy descrisse anche un effetto anestetico del gas, ma nonostante questa osservazione, dovettero passare più di 40 anni perché le proprietà anestetiche dell’N2O venissero utilizzate. Per molti anni invece, il protossido di azoto venne usato solamente in fiere di paese o in salotti privati per, letteralmente, far ridere la gente. Insomma, divenne la droga di moda dell’epoca nonostante gli effetti potenzialmente pericolosi di una inalazione massiccia. Il poeta Robert Southey addirittura scrisse Tra gli sniffatori da salotto troviamo anche persone famose, come il poeta Samuel Coleridge e Davy stesso, o, più recentemente, Winston Churchill (si dice). Balziamo ora nel 1844 nel Connecticut, proprio in una fiera di paese dove si teneva un’esibizione pubblica degli effetti “esilaranti” del gas. Il destino volle che ad assistere in platea all’esibizione fosse presente un dentista, il dottor Horace Wells. Questi osservò con stupore un volontario quando, ancora sotto l’effetto del gas, si ferì ad una gamba. Nonostante la ferita il malcapitato, sino alla fine dell’effetto del gas, non avvertì alcun dolore. Il giorno seguente il dottor Wells, avendo intuito il potenziale utilizzo in campo medico del gas esilarante, con l’aiuto dell’organizzatore dello spettacolo e di un altro dentista, eseguì su se stesso la prima estrazione di molare sotto l’effetto anestetico del protossido di azoto, dando un contributo fondamentale alla nascente disciplina dell’anestesia chirurgica. Saltiamo ora di quasi un secolo e balziamo nel 1931. Charlie Goetz era uno studente di chimica all’Università dell’Illinois a Urbana-Champaign e assieme a G. Frederick Smith, suo supervisore, cercava di migliorare i metodi di sterilizzazione del latte, per allungarne il tempo di conservazione. Questo problema gli era stato suggerito da Martin Prucha, del dipartimento di tecnologie del latte, che aveva rivoluzionato il modo di distribuire il latte suggerendo l’adozione del cloro, ora di uso comune, come disinfettante dei macchinari e per aver mostrato come il cartone potesse essere utilizzato al posto del vetro per distribuire il latte al consumo.  Goetz stava studiando la conservazione del latte mediante anidride carbonica sotto pressione quando si accorse che da una tanica fuoriusciva, da un piccolo foro, della schiuma di latte. “Non sarebbe bello”, si chiese Goetz, “se potessimo farlo con la panna e ottenere in questo modo della panna montata istantanea, invece che montarla faticosamente a mano?”. Subito i due si misero a sperimentare, e videro che l’idea funzionava: sciogliendo CO2  sotto pressione in un contenitore stagno assieme a della panna liquida si formava panna montata non appena si apriva il contenitore. Il motivo è presto detto: l’anidride carbonica sotto pressione si scioglie molto bene in acqua, ed è per questo che viene usata per “gassare” molte popolari bevande. Quando il liquido con la CO2 disciolta viene posto a pressione atmosferica l’anidride carbonica tende a tornare nell’atmosfera, formando le caratteristiche bollicine. La panna montata istantanea era stata inventata. Tuttavia vi era ancora un grave problema: la panna che usciva dal contenitore era inacidita! Come mai? L’anidride carbonica a contatto con l’acqua forma, in parte, acido carbonico. Un acido debole, ma sufficientemente forte da inacidire la panna irrimediabilmente.Il gruppo si mise alla ricerca di un gas dalle caratteristiche simili alla CO2 ma che non inacidisse la panna. Pare fu un dentista locale a suggerire a Goetz di provare con il protossido di azoto, l’N2O. “Sei impazzito?”, rispose Smith, “Vuoi forse addormentare tutti?”. Tuttavia l’N2O era perfetta per lo scopo: insapore, di odore leggermente dolciastro, non infiammabile, e con caratteristiche di solubilità in acqua simili alla CO2 e, ancor meglio, solubile nei grassi presenti nella panna. Prucha, Smith e Goetz ottengono il brevetto ma l’Università dell’Illinois, mostrando scarsa lungimiranza, lo ritenne di nessun valore commerciale l'invenzione e lasciò tutti i diritti di sfruttamento al trio. Questi fondarono la “Instant Whip Company” per commercializzare la loro invenzione. Il loro primi prodotti furono dei grandi contenitori di panna montata, ricaricabili, da vendere alle gelaterie. Ogni volta che un ricciolo di panna montata veniva messo su di un gelato entravano  dei soldi delle tasche di Goetz e soci. Tuttavia non furono i primi ad entrare nel mercato al dettaglio: furono battuti sul tempo dalla “Reddi-Whip” di Aaron Lapin nel 1948, che divenne leader del mercato, e combatté con la società di Prucha, Smith e Goetz una lunga battaglia legale per la priorità dell’invenzione. Smith, forse in anticipo sui tempi, pensò anche per il mercato delle famiglie ad un contenitore riutilizzabile, che doveva ritornare in fabbrica per poter essere riempito nuovamente. Lapin invece ideò un contenitore a perdere e un diverso tipo di ugello, e con questi conquistò il mercato. Ma torniamo al nostro monossido di diazoto. È veramente “gas esilarante” quello che mettono nelle bombolette di panna montata, ancora oggi? Ebbene si. Nonostante i dubbi di Smith, la quantità di N2O è sufficientemente bassa da non creare effetti collaterali (anche se una leggenda urbana narra di come, negli psichedelici anni ’70, fosse diventato comune in alcuni paesi svuotare molte bombolette nuove di panna montata al solo scopo di recuperarne il gas per farsi... quattro risate   ). A dire il vero alcune confezioni di panna montata usano una miscela di anidride carbonica e azoto, invece dell’N2O, ma i veri “intenditori” della panna montata riconoscono la differenza all’istante. E le macchine da corsa? Ho già detto di come l’N2O sia in grado di supportare la combustione, liberando ossigeno. E la supporta meglio di quanto faccia l’aria, che ha una percentuale di ossigeno più bassa. È per questo che a volte l’N2O è iniettato direttamente nella camera di combustione di un motore: il calore dissocia il monossido di diazoto e libera l’ossigeno, che è a disposizione per bruciare altro carburante, dando così una “marcia in più” al motore. Da ultimo voglio ricordare al lettore che, nonostante gli usi frivoli descritti in queste pagine, l’N2O é  un gas pericoloso se utilizzato con noncuranza. Se proprio volete provare un’”iniezione di potenza”, provate con il meno pericoloso N2O virtuale. Dario Bressanini" },
    { "title": "Le ricette scientifiche: la panna montata", "text": "Dal latte si possono produrre moltissime prelibatezze, ma per i bambini, e forse non solo, la panna montata occupa sicuramente una delle prime posizioni.  Vediamo quali fattori influenzano la montatura e come prepararla in modo perfetto.Scrivevano H.L.Templeton e H.H.Sommer nel 1932, nel loro articolo “Studi sulla panna da montare Dopo aver parlato dell’invenzione della panna spray, vediamo ora come possiamo montarla a partire dalla panna liquida. Se siete consumatori di panna spray e non avete mai provato a montarla, vi invito a provare. Io preferisco montarla a partire dalla panna fresca, se non altro perché così posso dosare la quantità di zucchero che eventualmente aggiungo, e ho anche un maggior controllo sulla qualità della materia prima. Ci sono vari parametri che possono influenzare la montabilità della panna, e purtroppo solo alcuni sono sotto il nostro controllo casalingo, visto che siamo costretti, quasi sempre, a montare un prodotto che troviamo in commercio già confezionato. Abbiamo già parlato della panna discutendo del burro, ma se non lo ricordate ripassiamo un po’ La panna è un’emulsione di un grasso in acqua prodotta dalla lavorazione del latte attraverso il procedimento di scrematura. Il grasso è sotto forma di globuli: “sferette” di diametro di qualche millesimo di millimetro. Ogni globulo è circondato da una membrana di proteine, fosfolipidi, trigliceridi e colesterolo. La membrana ha il duplice scopo di mantenere il grasso in soluzione, attraverso le proprietà emulsionanti dei fosfolipidi, e di proteggere la degradazione dei grassi dagli enzimi. Tradizionalmente la panna, o crema di latte, veniva separata dal latte per affioramento, lasciando cioè alla panna, più grassa del latte e quindi meno densa, il tempo necessario per affiorare. Oggigiorno, quasi ovunque, la crema viene separata per centrifugazione, processo molto più veloce, efficace, e che, se il latte di partenza è di alta qualità, permette di ottenere panna di qualità altrettanto elevata. Per ridurre la proliferazione di microorganismi, anche patogeni, il latte, dalla mungitura sino alla separazione della crema, dovrebbe essere mantenuto a temperature molto basse. La panna ottenuta per centrifugazione è più ricca di grassi, grazie alla maggiore efficienza del processo e, grazie alla rapidità di separazione, non è inacidita. Viene anche chiamata crema dolce e contiene circa il 36%-44% di grassi.  Dopo la separazione la crema viene di solito pastorizzata, riscaldata cioè per un certo periodo di tempo sufficiente a distruggere gli eventuali batteri patogeni e ridurre in generale il numero di microorganismi. La pastorizzazione ha anche lo scopo di disattivare gli enzimi naturalmente presenti come la lipasi, che porterebbero all’irrancidimento dei grassi. Più è alta la temperatura di pastorizzazione minore il tempo necessario per uccidere i batteri. La pastorizzazione viene effettuata a varie combinazioni di temperatura/tempo: ad esempio a 75 °C per 15-30 secondi. Il trattamento UHT (Ultra High Temperature) invece è molto più drastico e sterilizza la panna a 135 °C – 150 °C da uno a quattro secondi. Questo permette al latte o alla panna di rimanere sugli scaffali di vendita non refrigerati per un tempo molto più lungo, ma purtroppo ne altera anche il sapore. I globuli di grasso, meno densi dell’acqua, tendono con il tempo a salire in superficie. Per evitare che questo fenomeno avvenga troppo rapidamente si effettua il processo di omogeneizzazione, in cui usando una pressione elevata i globuli di grasso vengono suddivisi in globuli più piccoli. La panna UHT, che deve restare sugli scaffali di vendita più a lungo, subisce solitamente un processo di omogeneizzazione più spinto. I globuli di grasso ora sono molto più piccoli e l’ascesa (per gli studenti in fisica: vedi legge di stokes) è più lenta. Iniziando a montare la panna, la frusta incorpora nel liquido delle bolle d’aria. L'agitazione causa la coalescenza parziale dei globuli di grasso. Le bolle d'aria vengono stabilizzate dai globuli di grasso aggregati che si pongono all’interfaccia tra l’aria e l’acqua. Continuando a montare le bolle d’aria si rompono e diventano più piccole, e cominciano ad associarsi tra loro sempre per effetto dei globuli di grasso, iniziando a dare rigidità alla struttura. Proseguendo la montatura tutte le bollicine d’aria ricoperte di grasso si uniscono formando  una struttura semi rigida. E’ cruciale che il grasso rimanga parzialmente cristallizzato per evitare la coalescenza totale dei globuli in un unico ammasso, e quindi è necessario operare a bassa temperatura. Se la montatura procede troppo a lungo il grasso si aggrega in particelle troppo grandi e si separa il burro, come abbiamo visto tempo fa. Quattro sono le proprietà della panna da montare che interessano il cuoco casalingo Il primo aspetto, da quando esistono le fruste elettriche o i robot da cucina, è diventato meno importante degli altri. Vari fattori possono incidere su queste proprietà della panna, e purtroppo solo alcuni sono sotto il controllo del cuoco. Il parametro più importante per montare la panna è sicuramente la temperatura: la panna va montata fredda, possibilmente tra i 2 °C e i 6 °C. I frigoriferi domestici solitamente sono tarati per mantenere una temperatura, nei ripiani più freddi, di 4 °C, quindi abbiate cura di tenere la panna in frigorifero prima di montarla. Questo vale ovviamente anche se usate la panna a lunga conservazione UHT che non viene normalmente conservata in frigorifero. Il freddo è necessario perché, come abbiamo visto prima, i globuli di grasso devono unirsi, allo stato parzialmente solido, per poter circondare le bolle di aria. La panna non va assolutamente congelata, perché questo può danneggiare la membrana dei globuli di grasso, compromettendo la montabilità. Non aggiungete acidi (come succo di limone): non state montando gli albumi! (E' vero che una leggerissima acidificazione può aiutare a montare, ma il rischio di alterare il sapore aggiungendo troppo acido è elevato, e la panna monta benissimo anche senza acidi) La caratteristica della panna che più influenza la sua montabilità è sicuramente la percentuale di grassi contenuti. Più è alta questa percentuale e minore è il tempo necessario per montarla. Nello studio citato in precedenza la panna contenente il 25% di grassi ha richiesto 9 minuti di battitura, mentre solo un minuto e mezzo è stato necessario per montare della panna al 42% di grassi. La rigidità della panna montata ottenuta procede di pari passo con la percentuale di grassi: più è alta e più la schiuma finale è ben ferma e stabile. Diminuendo i grassi diminuisce anche la stabilità del prodotto finale, che tende dopo un certo tempo a perdere liquidi e a sgonfiarsi. Il volume di aria incorporato invece non si comporta linearmente: aumenta con la percentuale di grassi, ma solo sino ad un certo punto. Oltre il 33% di grassi (circa) il volume di aria incorporata diminuisce drasticamente. Ovviamente i risultati di questi esperimenti dipendono anche da come la panna è stata trattata e dalla sua qualità, tuttavia sono utili perché ci danno un’idea del comportamento generale. Gli autori dello studio sostengono che per ottenere un volume massimo la percentuale di grasso dovrebbe essere tra il 30% e il 34%. Un altro fattore che influenza la velocità di montatura della panna, ma non il volume finale, è il tempo di maturazione della panna. La montatura è più rapida dopo 24 ore dalla separazione dal latte e poi decresce. Ovviamente noi pasticceri casalinghi non possiamo intervenire su questo parametro poiché normalmente non viene indicata la data di mungitura. La panna in commercio è praticamente tutta pastorizzata o UHT. Come influenza il trattamento termico le proprietà della panna? La panna cruda (praticamente introvabile da acquistare) monta più velocemente. In generale più alta è la temperatura raggiunta dalla panna durante il trattamento termico e meno velocemente monta. Quindi la panna pastorizzata, trattata a 74 °C per 18 secondi, monta più lentamente di quella cruda, ma più velocemente della panna UHT, trattata per pochissimi secondi a circa 150 °C. La panna sottoposta a pastorizzazione, tenuta refrigerata, deve essere consumata nel giro di 10-12 giorni circa, quindi non necessariamente deve subire il processo di omogeneizzazione, e se lo subisce è un trattamento blando a pressioni non troppo elevate. La panna UHT invece deve durare sugli scaffali molto più a lungo e per evitare un affioramento del grasso deve subire un processo di omogeneizzazione  molto più drastico a pressioni più elevate. Questo è causa di una minore montabilità della panna UHT, a causa di una parziale denaturazione delle proteine del latte che aiutano la fase iniziale della montatura e al fatto che se i globuli di grasso diventano troppo piccoli non ci sono abbastanza proteine e fosfolipidi per circondare il grasso. Per ovviare a questo problema alcuni produttori aggiungono degli additivi (niente di velenoso, non preoccupatevi, a volte sono semplicemente proteine del latte) per aumentare la montabilità. Ricapitolando quanto abbiamo detto: per montare la panna perfettamente Le etichette della panna non riportano informazioni sufficienti per sapere quando è stata prodotta e a quali trattamenti specifici è stata sottoposta. In più la qualità della materia prima può variare da produttore e produttore. Provate a montare panna di produttori diversi fino a quando trovate quella che per voi è la migliore. In mancanza di altre informazioni io compero sempre panna pastorizzata che sia la più fresca possibile, leggendo la data di scadenza. Ingredienti Ed ecco come la preferisco: semplicemente messa sulle fragole tagliate, senza altra aggiunta di zucchero. La morte sua! Slurp  Dario Bressanini" },
    { "title": "Le ricette scientifiche: il Cioccolato Chantilly", "text": "Le mousse sono preparazioni soffici, a volte persino spumose, ottenute unendo l’ingrediente caratterizzante il sapore ad uno o più ingredienti montati che ne determinano la consistenza. Spesso è impiegata la panna montata, ma si può far ricorso anche all’albume montato a neve, al tuorlo montato o altro. Esistono mousse salate –al prosciutto, al gorgonzola...- ma sicuramente la parte del leone la fanno nei dolci al cucchiaio, e tra questi un grande classico è sicuramente la mousse al cioccolato. Nella preparazione tradizionale la panna viene montata e mescolata al cioccolato sciolto, spesso miscelato a dei tuorli d’uovo che, oltre ad arricchirne il sapore, hanno anche una funzione emulsionante, permettendo al burro di cacao contenuto nel cioccolato di mescolarsi con l’acqua contenuta nella panna e permettere al tutto di inglobare l’aria. In questa preparazione il gusto del cioccolato fondente è parzialmente modificato dalla presenza della panna e del tuorlo. E’ possibile montare il cioccolato come se fosse panna senza aggiungere ingredienti che ne alterino il sapore? Vediamo. La panna è una emulsione di grassi –circa il 35%– in acqua. I globuli di grasso sono circondati da una membrana di proteine, fosfolipidi, trigliceridi e colesterolo. Questa membrana mantiene il grasso in soluzione, attraverso le proprietà emulsionanti dei fosfolipidi. Quando montiamo la panna inglobiamo aria, i globuli di grasso di uniscono tra loro, circondando le bollicine d’aria, e cristallizzando, per la bassa temperatura, formano una schiuma che intrappola l’aria. Nel 1995 il chimico francese Hervè This, analizzando con occhio scientifico la panna montata, fu il primo a rendersi conto che anche il cioccolato poteva essere montato: contiene una percentuale consistente di grassi, come la panna, e come la panna contiene anche un emulsionante, la lecitina di soia, normalmente aggiunta al cioccolato fondente per miscelare meglio lo zucchero aggiunto. Se aggiungiamo acqua nella proporzione opportuna e raffreddiamo, come per montare la panna, possiamo ottenere una mousse di cioccolato puro. Come procedere? Ingredienti So che cosa state pensando: vi hanno sempre detto che da acqua e cioccolato non viene fuori nulla di buono e si può ottenere solo una schifezza. Beh, vi ricrederete! Questa ricetta va contro tutte le regole culinarie tradizionali, e forse è proprio per questo che solo un chimico ha avuto il coraggio di provare, la prima volta. Come calcolo la quantità di acqua? I grammi di acqua li ho calcolati in modo da avere circa il 34% di grasso rispetto all'acqua presente, leggendo la percentuale di grassi dalla tabella nutrizionale della confezione della tavoletta.  Non confondete la percentuale di cacao presente (qui sopra l'70%) con la percentuale di grassi (qui sopra 39.4%). Quest'ultima può variare da produttore a produttore anche a parità di cacao presente. La prima volta che ho preparato questa ricetta ho cercato di ottenere una percentuale di grassi del 34% circa rispetto all'acqua. Quindi per calcolare la quantità di acqua ogni 100 grammi di cioccolato ho calcolato: grammi di acqua = 39.4 * 100/34 = 115.8... che ho approssimato a 115. Voi ovviamente dovete adattare la ricetta alla percentuale di grassi del vostro cioccolato. Non temete se aggiungete per sbaglio qualche grammo in più o in meno di acqua: questa ricetta è abbastanza robusta. Versate la mousse in un recipiente e servite.  This chiama questa ricetta “Cioccolato Chantilly” perché in Francia Chantilly è semplicemente panna montata con dello zucchero. In Italia invece con crema Chantilly si intende una miscela 50% panna montata e 50% crema pasticciera. La consistenza è diversa da quella della panna montata: meno morbida e più spalmabile. Si mantiene benissimo in frigorifero anche per qualche giorno. Non siete riusciti a prepararlo? Vediamo cosa può andare storto e come risolvere il problema Questa preparazione si presta a moltissime varianti. Invece dell’acqua potete aggiungere del succo di arancia o un altro liquido aromatico, e magari anche un po’ di liquore. Potete ad esempio usare del succo di frutta chiarificato. E' possibile ovviamente provare con altri tipi di grassi. Hervè This suggerisce di provare con del foie gras, o con dei formaggi (mi viene in mente il gorgonzola), o più banalmente il burro e qualche liquido aromatico. Volendo si può fare anche con il cioccolato al latte, ma a mio avviso perde di senso: tanto vale aggiungerci la panna montata. Rimanendo nel campo dei dolci ho provato a montare il cioccolato bianco.L'ho fatto solo \"per la scienza\"   perché trovo il cioccolato bianco disgustosamente dolce. Come sapete il cioccolato bianco non contiene cacao, ma solo zucchero, burro di cacao, latte in polvere e aromi. A differenza del fondente, sono stato costretto a dimezzare la quantità di acqua: 56 grammi di acqua per 100 grammi di cioccolato bianco, altrimenti non montava. Credo sia dovuto alla interferenza dei grassi del latte. Dopo averlo montato ho aggiunto delle nocciole tritate.  Ho provato a montare la pasta di nocciole pura, ma senza successo. Temo che il problema sia che i grassi delle nocciole fondono a temperature troppo basse. Ci riproverò ma non ho molte speranze (tanto devo finire il barattolo, pagato a peso d'oro in una \"gioielleria\" di prodotti biologici: 8 euro!!!! un furto. Cosa non si fa per la scienza... ) Ho qualche speranza in più per il burro di arachidi, che mi pare più solido a temperatura ambiente. Ho anche a casa della pasta di pistacchi di Bronte e della pasta di mandorle di Noto (pura, senza zucchero) ma mi piange il cuore ad usarle per questi esperimenti... Fatemi sapere il risultato dei vostri \"Chantilly\" Dario Bressanini" },
    { "title": "Chimica (e ricette) in versi", "text": "I chimici, e gli scienziati in genere, hanno la fama, immeritata, di persone poco interessate alle arti e alle discipline umanistiche. Non credo sia vero, ma io sono sicuramente di parte   . Ovviamente gli scienziati ribattono chiedendo provocatoriamente se sia più ignorante uno \"scienziato\" che non conosca Dante (ammesso che esista) oppure un \"umanista\" che non conosca Boltzmann (sottintendendo invece  perfidamente che molti umanisti non sanno chi sia questo gigante della scienza). E' l'annoso dibattito su \"Le due culture\" su cui tanto si è scritto e tanto si scriverà ancora.  No, non vi tedierò con un \"pippone\" su questo tema   ; volevo  solo farvi conoscere un \"chimico poeta\": Alberto Cavaliere. Nato a Cittanova, in provincia di Reggio Calabria, il 19 ottobre 1897, si laureò in Chimica all'Università di Roma. Divenne molto popolare quando, nel 1928, pubblicò \"La chimica in versi\", trattatello semiserio di chimica in rima. Cavaliere racconta di essere stato bocciato ad un esame di chimica e di aver passato l'estate a riscrivere in rima i suoi appunti e di averli recitati l'ottobre successivo al professore che lo aveva bocciato Il libro, che gli portò un enorme successo, fu ristampato innumerevoli volte, e potete trovarlo ancora oggi in libreria. La poesia sull'Oro è una delle mie preferite: ORONon è, pei chimiciche un vago Au:ma in questo simboloquante virtù, se per rincorrerequesto metalloinossidabile,di color giallo, l'uomo, che a chiacchieregli è quasi ostile,dato che subdololo chiama e vile, sfida ogni ostacolo,gramo e infelicesudando al solitosette camicie!... Si trova liberol'oro in natura:da sabbie auriferelo si depura. Tagliato in lamine,è trasparentecon una vividaluce virente. E' malleabile,duttile è l'oroed è intaccabilesolo dal cloro; e poiché sciogliesinell'acqua regia,di questo titolola privilegia: quivi sciogliendosi,forma il cloruro.Poi l'oro, in genere,quand'esso è puro, siccome è tenero,non lo s'impiega:perciò s'adoperapiù spesso in lega. Di cloruro auricola soluzionenei corpi organicisi decompone; è riducibileagevolmente,rosso solubiledeliquescente, ed anche in seguitoa calor lento,l'oro depositapolverulento. Questo la chimicadice. Io vi dicoche l'oro è l'unicosincero amico; ch'è d'ogni spiritol'unica meta;che per disgrazianon l'ha il poeta, ché se, al contrario,ne avesse a iosa,certo la chimica...restava in prosa!   Il libro è diviso in due parti. La prima è dedicata alla chimica inorganica, con poesie dedicate a vari elementi. La seconda parte si occupa invece di composti organici (idrocarburi, eteri, fenoli, e così via) Questa è la composizione dedicata agli alcaloidi: sostanze naturali spesso con un effetto fisiologico (caffeina, nicotina, morfina, etc...)  contenute in alcuni vegetali ALCALOIDI Questi composti, in genere,son basi vegetaliche molto impiego trovanocome medicinali, data l'azione energicasull'organismo. Amari,solubili nell'alcooled in solventi vari, nell'acqua non si sciolgonoe in alcali nemmeno.In mezzo a lor s'annoverapiù d'un fatal veleno. Nei nuclei che li formanonon manca mai l'azoto;se ciò agli antichi popoliera del tutto ignoto, ai tempi già d'Ippocrate,i miseri mortalia molti d'essi chieserorimedio ai loro mali. Hanno complesse formule,poco ancor note, alcuni.Fo un cenno molto rapidosu quelli più comuni. La coniina trovasinella cicuta: è questache del sapiente Socratetroncò la vita onesta. La nicotina è il celebreprincipio del tabacco;alcuni forse credonoche sia un veleno fiacco, perché come comignolifumano tutti quanti,adesso anche le femmine,fra poco anche i lattanti; invece, è un potentissimoveleno, utilizzatoda quasi tutti i popoliper arricchir lo Stato. Con altre innumerevolisostanze, la morfinaritrovasi in quell'oppiotanto diffuso in Cina. L'azione ch'essa esercitasull'organismo umano,non solo al morfinomane,ma è nota anche al profano. Ha proprietà narcotiche,ma è tossico letale:son molto preferibiliun libro od un giornale... Con vari altri alcaloidi,le foglie della cocadànno il potente tossicoche tanta gente invoca: stupefacente energico,che fiutano gli sciocchisborsando per la perfida\" cocò \" fior di baiocchi, come se non bastassero,a far stupir gli umani,le cose che succedonoin questi tempi strani!...  Vi starete chiedendo cosa c'entri tutto questo con la cucina. Beh, Cavaliere, dopo il successo della chimica in versi e conclusa la sua breve carriera di Chimico nello stabilimento dell'Ingegner Pomilio a produrre soda, si dedicò a tempo pieno alla poesia, alla satira ed al giornalismo. Pubblicò molte altre raccolte su temi diversi, tra cui la \"Storia di Roma\". In pochi ricordano (non ne ho trovato traccia sul web) che collaborò anche con la storica rivista \"La Cucina Italiana\", componendo una serie di ricette in versi. Vi propongo il Ragù alla Cappuccina (dal fascicolo di gennaio del 1935 de La Cucina Italiana) Per un caso fortunato,ricercando un po' alla ciecanell'antica bibliotecad'un convento rinomato, la ricetta un dì rinvennid'un famoso condimentoche s'usava in quel conventonelle feste più solenni. Si ricava dopo tutto,questo sugo assai squisito,da un coniugio ben riuscitodi vitella e di prosciutto, che si tagliano a fettinee si mettono sul fuoco,riscaldando a poco a pococon tritate cipolline e con pezzi di lardone;sale e pepe quanto basta;il prezzemolo non guasta,purché in giusta proporzione. Se si trova sul mercatovi si aggiunga lo zibibo:conferisce a questo ciboun sapore delicato. Una cosa raccomando,sopratutto, in modo espresso:rivoltate molto spessoe bucate a quando a quando. Fate prima rosolare;pomodoro indi aggiungete,meglio fresco, se ne avete,  Fate cuocere un momento,acqua, poi, versate sopra,Sì che il tutto questo copra,E scaldate a fuoco lento. Condirete gli spaghetti:parmigiano in abbondanza.Che delizia! Una fragranzada far gola a Marinetti... Vorran tutti, come spero,sfruttar subito, in giornata,la ricetta c'ho scovatanell'antico monastero. Non crediate che v'inganni:in quel luogo di confortonon c'è un frate che sia mortosenza compiere i cent'anni. Simpatica, vero? Prima di lasciarvi, non posso fare a meno di darvi anche un altro consiglio librario strettamente in tema: Il sistema periodico di Primo Levi (chimico)  magari da leggere con la musica di Borodin in sottofondo (chimico anche lui) In futuro magari torneremo ancora a parlare di \"ricette letterarie\" (incontrando Giovanni Pascoli, Filippo Tommaso Marinetti e Carlo Emilio Gadda). Nel frattempo arrivederci Dario Bressanini" },
    { "title": "Cioccolato (I): le origini", "text": " Immagino che molti di voi abbiano il mio stesso problema: avendo dei bambini passata la Pasqua ci si ritrova in casa fin troppe uova di cioccolato. Volendo è possibile riutilizzarle per fare cioccolatini, coperture, o semplicemente rimodellare il cioccolato, magari aggiungendo delle nocciole. Tuttavia per lavorare al meglio il cioccolato è necessario conoscere le sue proprietà chimiche e fisiche. Ma già che ci siamo, daremo anche un’occhiata alla sua affascinante storia... Sul cioccolato c’è veramente tanto da dire, per cui ho deciso di spezzare l’articolo in più parti, abbastanza brevi. Già normalmente i miei articoli sono molto lunghi (c’è chi dice troppo), e in questo caso il pezzo avrebbe raggiunto una lunghezza veramente eccessiva. Spero quindi apprezzerete questa serie di ... cioccolatini I primi usi del cacao risalgono alla civiltà Olmeca, in quello che oggi è il Messico del sud e il centro America. I Maya furono i primi a creare la prima piantagione di cacao, nello Yucatan nel 600 DC. Colombo incontrò il cacao nel suo quarto viaggio, ma non lo assaggiò. I conquistatori spagnoli, invasa la penisola dello Yucatan, scoprirono presto il valore dei frutti del cacao, che i nativi usavano sia per preparare bevande che per comperare merci, schiavi (che costavano 100 frutti) e i servizi di una prostituta (10 frutti). I semi venivano arrostiti in pentole di coccio e triturati con delle pietre. Veniva preparata una bevanda, grassa e amara, a cui venivano aggiunte spesso spezie, vaniglia o miele. La bevanda però non venne apprezzata dai conquistatori spagnoli. Dal nome della bevanda, Xocoatl, deriva quasi certamente il termine cioccolato. Il cacao sbarca in Europa nel 1544, dove per la prima volta venne bevuto con lo zucchero, ma non si propagò nel resto dell’Europa. Nel 1569 Papa Pio V assaggia il cacao e lo trova talmente disgustoso che dichiara che mangiarlo di venerdì non rompe il digiuno. La bevanda al cacao divenne ‘di moda’ solo a partire dalla metà del 17° secolo. Nel 1727 Nicholas Sanders aggiunge il latte al cacao ottenendo una specie di “cioccolata al latte”; questa era comunque troppo grassa, visto che la massa di cacao contiene circa il 55% di grassi. Troppo grassa per una bevanda ma troppo poco grassa per poter essere pressata in una tavoletta, che ancora non esisteva. Fu solo nel 1828 che il chimico olandese Conrad van Houten inventò un procedimento per pressare la pasta di cacao e separare parte del grasso. Quel grasso viene chiamato “burro di cacao”. Van Houten, nel tentativo di migliorare la solubilità in acqua del cacao, sviluppa anche il “processo olandese”, nel quale il cacao viene trattato con delle basi come il carbonato di sodio o di potassio. Questo trattamento altera il pH del cacao, lo rende di colore più scuro e migliora la sua dispersione, aumentando la solubilità. Dopo aver separato parte del grasso, la polvere di cacao rimanente poteva essere utilizzata per preparare delle bevande molto più gradevoli al palato. Lo scarto di produzione del cacao in polvere era il burro di cacao. Che farne? Joseph Fry in Gran Bretagna scopre che unendo al cacao macinato dello zucchero e ulteriore burro di cacao, si otteneva una pasta che poteva essere modellata. Nasce la prima tavoletta di cioccolato, commercializzata dalla sua azienda, la Fry &amp; Sons, nel 1847. Con l’avvento della tavoletta moderna crebbe la richiesta di cacao, e nacquero o si ampliarono altre piantagioni, oltre a quelle già esistenti, tra cui la più famosa forse è quella di Bahia in Brasile fondata nel 1746. Gli spagnoli portarono la pianta di cacao nell’africa occidentale e a seguire le altre potenze coloniali fondarono varie piantagioni in quelli che ora sono il Ghana e la Costa D’Avorio, ma anche in Indonesia e altri paesi. Nel 1865 l’Italiano Paolo Caffarel, per primo, aggiunge delle nocciole alla pasta di cioccolato, creando il gianduiotto. Nel 1875 Daniel Peters in Svizzera ha l’idea di aggiungere il latte al cioccolato. Tuttavia l’acqua contenuta nel latte mal si accorda con i grassi del cacao. Gli venne in aiuto un altro svizzero con un nome che diverrà presto famoso, Henry Nestlè, che aveva appena inventato il latte condensato, quindi a ridotta percentuale di acqua, perfetto per essere addizionato alla massa di cacao. Per migliorare la consistenza del cioccolato in bocca è necessario ridurre la grandezza delle particelle solide sotto i 30 micron (1000 microns = 1 millimetro). In più il cioccolato inventato da Fry era amaro e acido per la presenza di varie sostanze formatesi durante la lavorazione del cacao. Pochi anni più tardi, nel 1879, Rudolph Lindt, altro nome famoso, perfeziona ulteriormente il cioccolato introducendo nel processo di produzione una fase chiamata “concaggio” in cui dei rulli di granito passavano avanti e indietro anche per giorni sulla massa di cioccolato, riducendo le dimensioni delle particelle di cacao ed eliminando parzialmente le sostanze acide, migliorandone il sapore e la consistenza. Lindt produce il primo cioccolato fondant, il “fondente”. Prima infatti la tavoletta di cioccolato andava masticata. Ora invece si scioglie in bocca. Forse non è una esagerazione dire che il cioccolato è uno dei pochi prodotti di enorme successo “figlio” dell’industria alimentare (allora nascente) e successivamente “adottato” da innumerevoli artigiani in giro per il mondo con la conseguente creazione di ulteriori nicchie di mercato, mentre spesso è il contrario. La prossima volta parleremo del cacao e di cosa contiene Dario Bressanini Bibliografia e immagini Chocologie: opuscolo dell'industria svizzera del cioccolato, da cui ho tratto le immagini. The Science of Chocolate, capitolo 1: The History of chocolateRoyal Society of Chemistry" },
    { "title": "Un economista al (super)mercato", "text": "Ho sempre pensato che l’economia fosse una disciplina barbosa, avente a che fare solo con inflazione, tassi di sconto e percentuali. Niente di più sbagliato. Ho cominciato ad apprezzare l’economia, come scienza, da quando ho letto dei libri divulgativi che mi hanno appassionato. L’ultimo letto è stato “L’Economista mascherato, l’insospettabile logica che fa muovere i soldi”, di Tim Harford. Ve lo dico perché alcuni capitoli del libro riguardano strettamente cibi e bevande. Tim Harford è un giornalista inglese che scrive per il Financial Times. Prima di intraprendere la carriera di giornalista-scrittore ha lavorato per la Shell, per la Banca Mondiale e come docente all'Università di Oxford, dove ha conseguito il Master in economia. Il libro è pieno di capitoli stimolanti, che illustrano come i principi della scienza economica possono rispondere, almeno secondo Harford, a domande come \"Perché i paesi poveri sono poveri\" o \"Come ha fatto la Cina a diventare ricca?\" e vi spiega anche perché le risposte più ovvie che vi vengono in mente sono anche quelle sbagliate. Il secondo capitolo è intitolato \"Cosa vi nascondono i supermercati?\" e mi ha fornito lo spunto per questo post. Prima di continuare vi spiego, almeno per come l’ho capito io, il punto di partenza dell’economista, e se qualche esperto in ascolto vuole correggermi ne sarò ben lieto. L’economia non riguarda i soldi, riguarda il comportamento umano: come gli uomini reagiscono, in modo più o meno razionale, facendo alcune scelte piuttosto che altre, in presenza di risorse scarse e in competizione gli uni con gli altri, in modo da massimizzare il proprio ritorno personale, non necessariamente monetario. Ora supponiamo che io produca pagnotte (dopo tutto siamo in un blog di cucina   ). A quanto vendo una pagnotta ? Supponiamo che produrne una mi costi 1 euro. Questo sarà ovviamente il prezzo minimo. Se riuscirò a venderla a 3 euro avrò aumentato la mia “felicità” di 2 euro, perché l’euro restante copre i costi di produzione. Preferisco usare questa terminologia invece che parlare di “profitto” perché voglio rimarcare che i soldi sono solo un’unità di misura del grado di “contentezza” che desidero raggiungere. Questa non è la terminologia tecnica usata normalmente dagli economisti ma, ehi, questo è un Blog, non un testo di Economia Politica Se sono un essere razionale, il mio obiettivo è aumentare il più possibile il mio “grado di contentezza”, e posso fare così cercando di vendere la pagnotta ad un prezzo maggiore di 1 euro. Se riuscirò a spuntare 6 euro, la mia vita sarà più felice per 6 – 1 = 5 euro, perché quei cinque euro li potrò usare come “merce di scambio” per andare al cinema, comprare una bottiglia di vino o qualsiasi altra cosa che mi dia piacere e aumenti il grado di contentezza della mia vita, non necessariamente tangibile. Potrei decidere ad esempio di lavorare un po’ di meno, per un tempo corrispondente a 5 euro, per avere più tempo per rileggere la mia collezione di fumetti. Ora vediamo il punto di vista del compratore: voi. Per il vostro stile di vita, per la vostra disponibilità finanziaria, per il “valore” che voi attribuite alla pagnotta, siete disposti, al massimo, a spendere 3 euro. Altri potranno avere valutazioni diverse. E’ ovvio che il valore “vero” di una merce semplicemente non esiste. Per non parlare poi del prezzo “giusto”.  Gli economisti modellizzano questo comportamento assumendo che, se 3 euro è il vostro prezzo massimo, voi siete “egualmente contenti” di possedere una pagnotta o di tenervi i 3 euro. Se costasse un solo euro in più preferireste non effettuare lo scambio (supponiamo per semplificare che non esistano le frazioni di euro). Quindi, ogni euro “risparmiato” lo possiamo contare come un “euro di contentezza” in più per voi. Ora facciamo incontrare, sul mercato, venditore e acquirente. Cerchiamo un accordo sul prezzo e ci accordiamo per una vendita a 2 euro (questa modalità di contratto non è più molto in voga nei paesi occidentali, ma in altre zone del mondo sì. E anche quando vado alle mostre mercato di fumetti devo contrattare duramente per massimizzare la mia contentezza   ). Lo scambio avviene, voi ottenete la pagnotta, io prendo i 2 euro. Ora il mondo è un luogo migliore: io ho una unità di “contentezza” in più e così anche voi. E in tutto questo la pagnotta ha cambiato proprietario. In totale, oggi nel mondo si sono create due unità di felicità in più A questo punto, seguendo Tim Harford, introduciamo un elemento di disturbo: un secondo compratore. Supponiamo che anche Marco voglia comperare una pagnotta. Lui però è disposto a pagarla fino a 6 euro. Poiché non siamo al suk, e non mi metto a mercanteggiare per ogni singola pagnotta, decido di fissare un prezzo unico e di scriverlo sul cartellino. Il mio problema ora è scegliere il prezzo in modo da massimizzare le mie unità di contentezza. Per ragionare meglio mi costruisco una tabella. Io, il venditore, sono A. Voi siete B, disposti a pagare al massimo tre euro, e Marco è C. Andiamo a vedere cosa succede vendendo le pagnotte ai vari prezzi possibili, nella prima colonna. Nelle colonne A, B, e C trovate la “contentezza” acquisita nel singolo scambio, se questo avviene, mentre un trattino indica che lo scambio non è avvenuto. Visto che io posso vendere, in questo schema ultrasemplificato, fino a due pagnotte, ho bisogno di una colonna che riporti la contentezza totale di A. Possiamo anche definire la Contentezza totale del mondo come la somma delle contentezze di A, B e C. Notate che l’economia tratta nello stesso modo il venditore e il compratore, non “parteggia” per nessuno. E questo è sensato perché noi, ogni giorno, siamo sempre sia acquirenti che venditori (del nostro lavoro ad esempio). E la cosa non è diversa, dal punto di vista logico, se il venditore invece di essere un piccolo fornaio artigianale è una “potente multinazionale”, di quelle ricorrenti negli incubi di alcuni attivisti   . I profitti della Monsanto, ad esempio, vanno agli azionisti che sono, come nella grande maggioranza delle multinazionali, investitori istituzionali, come i fondi pensione. La pensione dell'operaio della Ford, se il fondo pensione Ford ha acquistato azioni Monsanto, viene pagata anche dalle vendite dell'erbicida Roundup. O dalle sigarette della Phillip Morris. O dalle scarpe della Nike. O dagli Hamburger di McDonald. O dalle vendite di Windows Vista. Il mondo funziona in modo complicato. E' molto più “rassicurante” immaginarsi un solitario Paperon de Paperoni dietro le \"cattive multinazionali\", come invece capita ancora nel capitalismo familiare - qualcuno dice \"straccione\"- di casa nostra (dove peraltro i Paperon de Paperoni nostrani spesso controllano le aziende con una minima percentuale del capitale, grazie ad un gioco di \"scatole cinesi\" e società controllate) Ma torniamo alla nostra tabellina. Io sono un essere razionale, e voglio massimizzare la mia felicità. Sceglierò quindi quel prezzo che mi garantisce una contentezza massima. La tabella allora mi suggerisce di vendere la pagnotta a 6 euro! In questo modo io acquisirò cinque unità di contentezza. Mi spiace, voi rimanete a becco asciutto. La pagnotta la vendo a Marco per 6 euro e voi andate a spendere i vostri soldi da qualche altra parte. Notate dall’ultima colonna che con questa scelta il mondo è un posto meno felice di quello che potrebbe essere fissando il prezzo della pagnotta ad esempio a 3 euro, dando anche a voi la possibilità di acquistare. C’è una soluzione a questo dilemma? Sì. Ad esempio voi potete unirvi ad altri nove amici, venire da me e dirmi “senti, noi ti paghiamo due euro a pagnotta, però siamo in 10, quindi guadagneresti 10 unità di contentezza”. Detto fatto, essendo una persona razionale, ecco che sul cartellino compare il prezzo di due euro. Se vuole anche Marco può comperare la pagnotta per quel prezzo. Però non sempre aumentare la produzione è possibile in realtà, o desiderabile. Ci possono essere dei limiti fisici alla produzione o imposti da regolamenti, leggi, consuetudini e così via: quello che Tim Harford chiama “il potere della scarsità”. E’ il caso ad esempio del prezzo di alcuni vini. Una bottiglia di vino da 100 euro ha un “costo minimo” (passatemi il termine) molto diverso da quella da 20 euro? No, semplicemente siamo nel caso in cui si è costretti o si preferisce produrre un numero limitato di bottiglie e venderle a prezzo molto più alto. Torniamo ora al caso in cui ho solo due possibili acquirenti. La cosa migliore per me, venditore, sarebbe vendere tutte e due le pagnotte: una a voi, magari a due euro così ci guadagniamo una unità a testa di contentezza, e la seconda a Marco a 6. Sarebbe bello, io guadagno più di prima, voi avete la pagnotta e il mondo è più contento Però non è facile: prima di tutto come faccio con il cartellino? Ci devo mettere un prezzo unico. E poi io in realtà, quando decido un prezzo, non ho idea, veramente, di quanto voi vogliate o possiate spendere. La cosa migliore sarebbe che voi e Marco spontaneamente dichiaraste il vostro prezzo e pagaste in modo differenziato. Sembra impossibile vero? In realtà, ci spiega l’economista mascherato, è una strategia che a volte può funzionare. Lui la chiama strategia di “self targeting” e funziona ad esempio così: una delle due pagnotte la produco in modo leggermente diverso, oppure la “camuffo” per farla sembrare un po’ diversa. Posso usare il “Sale di maldon” o quello di Cervia invece del barattolo di sale anonimo, e metterlo bene in risalto nella confezione che, invece di un normale sacchetto di carta, sarà ben curata, con uno spago intrecciato e una spiga di grano secca per decorazione. La produzione mi costa 1.1 euro invece di 1 euro, ma ora ho due prodotti che appaiono diversi con due etichette diverse e due prezzi diversi. Il pane \"figo\" lo vendo a 6 euro, la pagnotta “standard” a 2 euro. Io sono contento perché guadagno di più, voi siete contenti perché finalmente potete comperare la vostra pagnotta, e anche ad un prezzo inferiore a quanto sareste stati disposti a pagare, e pure Marco è contento di aver acquistato un prodotto che lui ritiene superiore al prezzo a cui lui sarebbe stato disposto a comperare anche la pagnotta normale. Tutti contenti anche se i prodotti non sono cambiati. Il mondo è un posto migliore. E’ ovvio che l’esempio che mi sono inventato è ultrasemplificato, ma nella realtà la tecnica del self-targeting è utilizzatissima. Ad esempio direttamente dai produttori, che per “camuffare” quello che è essenzialmente lo stesso prodotto a volte lo diversificano con accessori in più o, caso molto comune in campo alimentare, utilizzando due marchi differenti, con due prezzi differenti. Chi è disposto a pagare di più si indirizzerà verso una fascia di prezzo superiore. Conosco l’obiezione: “la qualità si paga”. Vero. Ma non sempre. Spesso la differenza di prezzo non è spiegabile solamente in termini di qualità superiore intrinseca del prodotto. Ma è spiegabilissima invece se pensate al self-targeting. Quello che importa è che l’acquirente sia convinto che quel prodotto “valga” il prezzo richiesto. Vi faccio un esempio. Guardate qua:  Notate qualche somiglianza   ? Stessa bottiglia, colori simili ma etichetta ovviamente diversa. Il marchio Guizza appartiene al gruppo San Benedetto. Nel mio supermercato le due acque hanno prezzi molto diversi, perché si rivolgono a clienti diversi. Ora Guizza viene imbottigliata anche in altre località d'Italia, ma la fonte originale si trova a Scorzè, dove viene imbottigliata anche l'acqua San Benedetto. Ho trovato un collezionista di etichette d'acqua minerale, e se confrontate le analisi chimiche del 13/10/2000 delle due acque (ultima colonna a destra qui e qui) avrete la conferma che si tratta sostanzialmente della stessa acqua. A quanto pare è una pratica comune, e se volete divertirvi anche voi a fare i \"detective\" da supermercato vi suggerisco di controllare caffè, birra, pasta, detersivi... L'esempio dell'acqua minerale l'ho letto in un seminario di marketing molto interessante, tenuto all'Università di Bologna dall'Istituto Freni ricerche di Marketing.  Non a caso il seminario è intitolato \"i clienti non sono uguali perché dovrebbero esserlo i prodotti?\". Dategli un'occhiata, e scoprirete che questa pratica riguarda anche prodotti da decine di migliaia di euro. A volte, paradossalmente, costa di più fabbricare il prodotto che poi sarà venduto al prezzo più basso. Racconta Harford che IBM produceva due versioni di una stampante laser: una lenta e una veloce (più costosa). In realtà la versione lenta era identica a quella veloce, ma veniva rallentata con un chip aggiuntivo e aveva quindi un costo di produzione superiore. Tornando agli alimentari, negli Hard Discount si possono trovare dei prodotti identici ad altri ben più costosi in vendita altrove. Non è raro per un’azienda avere varie linee e marchi: una per il discount, una per il supermercato di medio livello, e magari una terza per i negozi per clienti “sofisticati”. Una tecnica simile viene utilizzata invece dalla GDO (Grande Distribuzione Organizzata). Ormai ogni catena ha i suoi marchi di prodotti alimentari: Coop, Esselunga, Auchan, GS e così via (hanno spesso anche linee \"Bio\" e pure quelle \"Eque e Solidali\", altri argomenti trattati dall'economista mascherato. Ci ritorneremo). La GDO vuole posizionarsi in un segmento di mercato più basso rispetto a quello coperto dalle marche famose. Vuole, insomma, vendere anche a voi la pagnotta. Allora chiede a delle aziende di produrre per loro quel tale prodotto, che metterà poi in vendita con un’etichetta propria e un prezzo adatto. Il bello è che spesso questi prodotti vengono proprio fatti produrre alle grande aziende di marca. Quindi alla fine abbiamo sul mercato sostanzialmente gli stessi prodotti ma, ancora una volta, con etichette diverse e prezzi diversi. Come giocare al \"piccolo Sherlock Holmes al supermercato\" ? E' facile: sulle confezioni è sempre riportato lo stabilimento di produzione di un certo prodotto. Facendo una piccola ricerca sul web è semplice scoprire chi realmente produce i vari prodotti. Ad esempio il latte Coop che ho in casa arriva dallo stabilimento di via Verdi 74, Soliera (MO). Googlando si scopre che a quell'indirizzo c'è uno stabilimento della Granarolo. La pasta integrale Coop che compera mia moglie proviene da uno stabilimento della Rummo. Anche la pasta Auchan la produce Rummo, mentre il riso viene prodotto da Riso Scotti. Il caffè espresso Esselunga invece arriva da uno stabilimento sulla via Appia, Km 22648 a Melito di Napoli, sede dello stabilimento della Kimbo, Cafè do Brasil. Lo Yoghurt da Bolzano, via Campiglio 13, sede della Mila, e così via. Se il prodotto deve essere sicuro di catturare solo la fascia più bassa di clienti, per non mettersi in concorrenza con il prodotto a prezzo più elevato, si utilizzano varie strategie. Avete mai fatto caso, suggerisce Harford, come spesso le etichette dei prodotti “primo prezzo”, quelli più a buon mercato, siano graficamente terribili? Brutte, a volte pacchiane, graficamente poco curate. A volte delle vere e proprie \"ciofeche\". Costerebbe così poco migliorare la presentabilità di quei prodotti. Secondo Harford questo viene fatto volutamente, per “tenere lontano” chi può spendere di più, quel cliente che avrebbe vergogna di mostrare un’etichetta di quel genere e un prodotto “primo prezzo” alla sua cerchia di amici. Che poi il prodotto sia esattamente uguale a quello che acquista al triplo del prezzo in un altro negozio fa poca differenza. In altre parole, se è vero che  spesso “la qualità si paga” è anche vero che a volte quello che paghiamo è attribuibile alla qualità solo in parte. Il resto è nella nostra mente. Con le parole di Harford: Sono sicuro che alcuni di voi si sentiranno un po’ “fregati” da queste strategie di marketing. La mia prima sensazione è stata quella di essere stato “ingannato”. Ma forse sbaglio. Non dovrei sentirmi ingannato. Ricordatevi dell’esempio della pagnotta che vi ho fatto prima: è solo adottando quella strategia che si rende il mondo più “contento”. Se obbligassimo il venditore a fissare un solo prezzo, rischiamo di avere una situazione in cui voi non potete più acquistare quel prodotto, o pagarlo molto caro, come per la pagnotta. Dobbiamo farci ingannare allora? Certo che no. Se pensate, come me, che sia stupido vergognarsi (o all’opposto essere \"orgogliosi acquirenti\") di un’etichetta o di un marchio, impariamo a informarci bene sui prodotti che acquistiamo e cambiamo se necessario i nostri comportamenti. Mandiamo un \"segnale\". In questo modo si può spingere il venditore di pagnotte a diminuire i prezzi, perché sono aumentate le persone disposte a pagare una cifra minore per lo stesso prodotto. ...e, aggiungo io, fanno bene a spennarvi   . L'economia mi piace, ma non basta certo leggersi qualche libro divulgativo per diventare degli esperti. Però la lettura de \"L'economista macherato\" mi ha stuzzicato. Harford ha appena pubblicato un secondo libro: \"La logica della vita\". Non mancherò di acquistarlo e magari di commentarlo qui. Nel frattempo, occhi aperti e buoni acquisti   Dario Bressanini Piccola postilla: in realtà non è vero che i venditori ignorano quanto e come siamo disposti a spendere. A cosa credete che servano tutte quelle “carte fedeltà” che vi danno ormai non solo i supermercati ma anche catene e negozi di vario tipo? A raccogliere, ed elaborare, preziose informazioni su di noi e sulle nostre abitudini all’acquisto. E sono informazioni che gli forniamo praticamente gratis o quasi. Elaborate in modo statistico permettono di costruire scenari e strategie di vendite. Un altro esempio citato da Harford è sugli acquisti online. Amazon ad esempio, utilizzando le informazioni raccolte su di noi attraverso i nostri acquisti e le pagine visitate, offriva libri a prezzi \"personalizzati\", diversi a seconda della propensione all'acquisto degli utenti. Quando questa pratica è stata scoperta le proteste hanno indotto Amazon a promettere di abbandonare la pratica. Bibliografia Altri libri di economia divulgativa che ho letto recentemente, tutti consigliati." },
    { "title": "Chiarificare l'impossibile con i filtri molecolari", "text": "Filtrare è un’operazione abbastanza comune in cucina. Lo scopo è di separare la parte solida sospesa in un liquido. Solitamente si esegue mediante un colino metallico oppure con un filtro di carta o di garza. Lo scopo può essere quello di eliminare un solido indesiderato, come quando filtriamo un infuso, un the, o una salsa, oppure di scolare del liquido in eccesso, preparando ad esempio uno yogurt denso o una ricotta casalinga. Il meccanismo fisico della filtrazione è semplicissimo: la grandezza delle maglie del filtro determina il diametro massimo delle particelle solide che possono passare assieme al liquido. Particelle più grandi vengono bloccate. C’è ovviamente un limite a quello che si può separare con filtri e colini casalinghi, poiché le maglie non possono essere rese piccole a piacere. Non è possibile, ad esempio, rendere limpido con questi mezzi un brodo di carne torbido perché le particelle che desideriamo filtrare sono più piccole del diametro dei fori. Come ha fatto allora lo Chef a servirvi quel consommé cristallino? Lo ha “chiarificato”, reso limpido cioè, utilizzando un “filtro molecolare” dalle maglie estremamente piccole. La chiarificazione del brodo si ottiene aggiungendo al liquido dell’albume sbattuto e lasciando sobbollire. Il calore denatura le proteine dell’albume che si distendono e cominciano a coagulare, legandosi tra loro e formando una fitta rete tridimensionale: a tutti gli effetti un “filtro molecolare”. Le particelle che intorbidivano il brodo rimangono intrappolate nella rete proteica che, una volta coagulata, può essere eliminata senza problemi. Esistono molte altre sostanze che possono formare un reticolo molecolare nel quale possono rimanere imprigionate acqua e altre sostanze. Una di queste è la gelatina, costituita dal collagene e su cui torneremo in modo approfondito in un prossimo articolo. Sono sicuro che tutti voi la conoscete, sia attraverso le preparazioni dolci come, appunto, le \"gelatine\" o le bavaresi, sia in preparazioni salate come gli aspic, oppure usata come copertura. Tornando al brodo di carne, questo contiene gelatina, come forse avrete notato restringendo molto il brodo e mettendolo in frigorifero. Non sarebbe possibile sfruttare la sua presenza per chiarificarlo senza dover ricorrere all’albume, che altera anche sensibilmente il gusto del brodo? Sì è possibile, ed è una tecnica che comincia ad essere utilizzata anche in qualche cucina professionale, almeno all'estero. La concentrazione di collagene nel brodo non è sufficiente per costruire una maglia fitta come quella dell’albume, e se ci fosse più collagene tutto il liquido verrebbe intrappolato nella formazione della gelatina solida. Si procede invece congelando il brodo nel freezer e successivamente posizionando il blocco solido su di un filtro appoggiato su un colino capiente, sopra una bacinella. Il tutto deve essere mantenuto in frigorifero, lasciando sciogliere l’acqua lentamente, goccia a goccia, ma mantenendo solidi sia il grasso sia la gelatina, che tratterrà imprigionate le particelle solide. E’ una tecnica lenta ma di sicuro effetto per ottenere dei brodi limpidissimi e totalmente privi di grasso. Volendo si può reintrodurre un poco di grasso a filtrazione avvenuta. Il sapore non è minimamente alterato, a differenza di quello che accade usando la chiarificazione classica con l'albume. Questa tecnica, ultimamente, fa furore nei ristoranti di gastronomia molecolare perché può essere utilizzata per chiarificare praticamente di tutto, dai succhi di frutta a quelli di verdure, o per creare “essenze trasparenti” di formaggi o sughi di carne. Se volete provare a rendere limpido un liquido acquoso, preparate una soluzione allo 0.5% circa di gelatina, sciogliendo quella in fogli comunemente in commercio. Congelate per una notte e poi lasciate gocciolare pazientemente in frigorifero su un filtro. Il risultato vi sbalordirà. Non ci credete? Guardate qua:  A sinistra potete vedere del succo di pompelmo preso dalla confezione. Se provate a filtrarlo con un normale filtro non otterrete nulla: le particelle solide sono troppo piccole. A destra invece il risultato della filtrazione a freddo con gelatina. Io lo trovo spettacolare. E se state pensando \"non saprà di nulla, tutto il sapore sarà rimasto nella parte solida\" vi sbagliate di grosso. Il bicchiere a destra ha un aroma e un sapore piu' intenso di quello di sinistra, e il fatto è stato confermato con prova bendata di mio figlio e mia moglie che si sono prestati all'esperimento Vediamo in dettaglio la tecnica, che nell'articolo cartaceo apparso su Le Scienze di marzo ho potuto solo accennare.  La gelatina, in concentrazioni opportune, riesce a intrappolare in una struttura semisolida tutta l'acqua contenuta. Una tipica confezione di gelatina in fogli riesce a gelificare (questo è il termine tecnico) circa mezzo litro di acqua. Se la gelatina è troppo diluita non riesce a solidificare. Alla concentrazione di circa lo 0.5%  una soluzione di  gelatina in acqua, se sottoposta a congelamento, si comporta in una maniera particolare: a causa dell'interferenza delle molecole di gelatina (o meglio, di collagene, come vedremo in un prossimo articolo) l'acqua non riesce a formare una struttura continua solida di ghiaccio. Si formano invece milioni e milioni di cristallini di ghiaccio tenuti separati gli uni dagli altri dal debolissimo reticolo di gelatina. Cominciamo quindi a preparare una soluzione allo 0.5% in peso di gelatina disciolta nel succo di pompelmo. Seguite le istruzioni sulla confezione di gelatina in fogli che potete acquistare in qualsiasi supermercato o negozi di alimentari. Pesate la quantità di succo che volete superfiltare e tagliate un foglio di gelatina in modo da avere circa lo 0.5% in peso. Io ho pesato 150 grammi di succo di pompelmo. Una volta sciolta la gelatina mettete il succo in freezer in un contenitore di plastica e lasciatelo una notte (io questi esperimenti li faccio solitamente di sera   ) Il giorno seguente togliete il liquido congelato dal contenitore .  Preparate un filtro. Io uso quelli comuni di carta per filtrare il caffè, ma potete usare anche  della garza o del cotone. Mettetelo in un colino, che servirà solamente per sostenere il peso del liquido congelato. Adagiate il solido nel filtro e mettete tutto in frigorifero.  Questo procedimento funziona anche per il brodo, come vi ho già accennato, ma ovviamente avrete bisogno di un colino molto più grande. E' CRUCIALE che il solido rimanga sempre ben raffreddato. Avevamo lasciato il nostro reticolo di gelatina con milioni di cristalli di ghiaccio intrappolati. Alla temperatura del frigorifero (non troppo superiore ai 4 °C) il ghiaccio comincia a sciogliersi, ma il reticolo di gelatina no. E, nel caso del brodo, neanche i grassi, che rimangono solidi. L'acqua comincia a fluire nei milioni di cunicoli che si formano nel solido congelato, e piano piano delle gocce d'acqua cominciano a raccogliersi in fondo alla tazza. E con l'acqua gocciolano anche tutte le sostanze disciolte, che donano gusto e aroma. E' una procedura molto lenta: ci ho messo mezza giornata per recuperare un bicchiere di succo. Ma il risultato vale la pazienza necessaria. Io chiamo questa tecnica\"superfiltrazione\". Questa tecnica è molto versatile. Ho provato a superfiltrare dei lamponi. Li ho schiacciati con uno schiacciapatate, ho separato i semi con un setaccio di metallo a maglia fine e una spatola in silicone. Al denso liquido risultante ho aggiunto della gelatina, come per il succo di pompelmo. Dopo il congelamento e il gocciolamento ecco il risultato, perfettamente trasparente.  Nel filtro rimane la parte solida, ancora trattenuta da quella piccola percentuale di gelatina. La consistenza del filtrato è molto simile a quella di una mousse. Ho messo quindi la mousse di lamponi in un bicchierino, con un po' di zucchero, e l'ho mangiata  Ma perché limitarsi alla frutta? Ho voluto provare con un pomodoro. Prima l'ho sbucciato. Sapete come si fa vero? Si incide una croce sulla pelle del fondo del pomodoro e si butta in acqua bollente per 30 secondi, un minuto al massimo. Si toglie e lo si immerge in acqua fredda, anche ghiacciata. La cottura si deve limitare alla pelle che, per via dello sbalzo di temperatura, si contrae e si stacca che è un piacere, come potete vedere qui sotto  Ho frullato i pomodori e ho sottoposto il succo alla solita procedura. Il risultato mi ha sorpreso:  Il liquido è risultato giallino tendente al verde, e aveva un aroma intenso di pomodoro fresco. Sono sicuro che in mano a Chef fantasiosi questa tecnica potrebbe trovare molti utilizzi. Io che non sono uno Chef ho usato questo succo nel modo più semplice ma gustosissimo: ho aggiunto sale, aceto, olio e origano, e con mio figlio ... abbiamo fatto la scarpetta  La parte solida, ricomposta in un piccolo cubo, l'ho mangiata con un poco di quel liquido e del sale. Vi presento il \"cubo di pomodoro superfiltrato destrutturato rimolecolarizzato\"  Come dite? Preferite i pomodori in insalata classici? A dire la verità anche io In realtà volevo solo bonariamente prendere un po' in giro la tendenza attuale di riempire i piatti in modo \"minimalista\" (altro che i miei 70 grammi di pasta alla carbonara tanto criticati nei commenti all'articolo   ) conditi con quelli che Gualtiero Marchesi (primo Chef italiano a guadagnarsi tre stelle Michelin) definisce \"pezzetti di cibo sparpagliati nel piatto, righe, punti, virgole... Non se ne può più!\". Mi mancava giusto il piatto di cristallo a forma di ennagono per fare la foto   . Se volete potete aderire anche voi alla campagna \"Liberate i piatti dallo schizzetto\". L'innovazione mi piace, ma solo se l'estetica non prende il sopravvento. Finisco con l'ultimo esperimento, con dei piselli sbianchiti per 8 minuti e frullati con un po' d'acqua  Ho tentato anche di filtrare del caffè espresso, ma l'esperimento è riuscito solo parzialmente. Ci dovrò riprovare aumentando la concentrazione di gelatina. Ma perché uno dovrebbe prendersi la briga di fare queste cose, oltre che per il puro divertimento ovviamente ? Pur non essendo uno Chef, intravedo delle possibilità interessanti, oltre ai banali succhi di frutta \"cristallini\" che vi ho mostrato qui e che potete usare per stupire gli amici (ho superfiltrato con successo anche un succo di pesca). Questa tecnica estrae le \"essenze\" dei vari cibi, essenze che possono essere utilizzate in altri piatti. Oppure per preparare marinate o delle salse. Magari riutilizzate per produrre gelatine semisolide ma trasparenti.  E come vi dicevo, il solido filtrato può essere utilizzato per delle mousse o altro. Il metodo ovviamente non è limitato a frutta e verdura: potete separare l'essenza di qualsiasi cosa, anche piatti completi, a patto che sia solubile almeno parzialmente in acqua. Potete estrarre l'essenza di gamberetti saltati in burro e aglio, o di zucca arrostita, cioccolato o parmigiano, tanto per fare degli esempi che sono davvero stati utilizzati in ristoranti famosi per piatti di gastronomia molecolare, come wd-50 a New York, o da cuochi creativi come Aki e Alexander. Se fate degli esperimenti non mancate di farmi sapere il risultato   . In questi mesi ho parlato molto raramente di Gastronomia Molecolare (o di Cucina Molecolare, se preferite anche se non sono esattamente sinonimi). Questo perché credo che non sia fattibile, nella cucina di tutti i giorni, procurarsi la carragenina iota,  una macchina Gastrovac per cuocere a basse pressioni, o l'azoto liquido (tra parentesi, il gelato all'azoto liquido sono decenni che si fa, per divertimento e diletto degli studenti, in molti laboratori didattici di chimica e fisica nelle università di tutto il mondo, da molto prima che si cominciasse a parlare di Gastronomia Molecolare). La tecnica che vi ho illustrato invece è alla portata di tutti, e non ha nulla di \"esoterico\", ed è per questo che ho deciso di descrivervela. E poi, sinceramente, non mi piace il termine \"molecolare\" accanto a \"cucina\" o \"gastronomia\". Non significa nulla, è solo un termine che si sono inventati Nikolas Kurti, Hervè This e Harold McGee quando hanno organizzato il primo convegno a Erice dedicato agli aspetti scientifici del cucinare. Un termine, per stessa ammissione di McGee, che suonasse sufficientemente \"accademico\" e \"rispettabile\", e che non sfigurasse accanto ai convegni di cosmologia o biologia molecolare organizzati nel centro siciliano, poiché \"Scienza in cucina\" non faceva abbastanza colpo. Un espediente di \"marketing\" insomma, ma senza un vero significato. Le molecole sono dappertutto, e ogni ricetta presuppone delle reazioni chimiche. Non esiste una cucina che non sia \"molecolare\". La cucina E' CHIMICA, per quanto a molti cuochi italiani questa cosa non piaccia sentirsela ripetere, e preferiscano essere accomunati a degli artisti invece che a degli scienziati, come se fosse una cosa disdicevole. Non a caso gli organizzatori degli incontri biennali in Sicilia, a Erice, non sono Italiani. Che cosa ha di \"molecolare\" la tecnica di filtrazione con gelatina che vi ho raccontato che non sia presente anche nella chiarificazione classica del brodo? Ha senso distinguere le due tecniche solo perché una è di invenzione recente mentre l'altra ha qualche secolo sulle spalle? No che non ce l'ha! Il famoso gastronomo francese Brillat Savarin, autore del trattato \"La fisiologia del gusto\", scrisse che \"il futuro della gastronomia appartiene alla chimica\". La mia interpretazione di questa affermazione non è che la cucina debba diventare un laboratorio chimico, cosa che a volte gli interpreti della \"cucina molecolare\" nel mondo sembrano implicitamente suggerire, ma piuttosto che la chimica, la fisica, e le altre scienze, devono essere considerate alla base di ogni piatto, di ogni ricetta, tradizionale o moderna, semplice o complessa. E quindi approfondire la conoscenza dei meccanismi scientifici in gioco nella preparazione di un piatto può servire a migliorarlo, a perfezionarlo, e magari ad inventarne uno nuovo. Poiché, nel bene o nel male, il termine \"Gastronomia Molecolare\" è diventato ormai sinonimo di \"cucina con ingredienti esoterici e apparecchiature da laboratorio\", io preferisco usare il termine \"Cucina Scientifica\", interessandomi soprattutto alla cucina di tutti i giorni: alla carbonara, al pesto e alla fiorentina, come potete leggere in questo Blog. Sono sicuro che la cucina molecolare non piace a Gualtiero Marchesi, e forse non apprezzerebbe la mia superfiltrazione, visto cosa ne pensa dell'alta cucina di moda adesso, tutta spume, schiume, schizzetti, sifonature e accostamenti a dir poco sorprendenti (anche se, insomma, chi è senza peccato scagli la prima pietra: Marchesi ha proposto per primo il risotto giallo con la foglia d'oro sopra...). Vi lascio quindi con una sua provocazione (e gli perdoniamo il \"francesismo\") Arrivederci  Dario Bressanini" },
    { "title": "In vino veritas?", "text": "Può forse stupire alcuni scoprire che la chiarificazione con albumina in piccole quantità viene a volte utilizzata nella produzione del vino. La chiarificazione, oltre a renderlo limpido, ha anche l’effetto di migliorare le proprietà organolettiche del vino, diminuendo la concentrazione dei tannini, attenuando le sensazioni di astringenza e amaro, e apportando morbidezza e rotondità al prodotto finale. Non è una \"diavoleria\" moderna: pare  che questa tecnica fosse già utilizzata dai romani per rendere limpido il vino. Un’altra sostanza utilizzata per la chiarificazione, o “collaggio”, del vino è la gelatina animale, la cui proteina principale, il collagene,  agisce in maniera simile all’albumina, facendo flocculare e sedimentare le particelle e le sostanze indesiderate. A seconda di come viene preparata, la gelatina può attrarre a sé alcune molecole cariche positivamente o negativamente, togliendole dalla soluzione, nel caso particolare i tannini. Varie sostanze, inizialmente solubili nel vino, rischiano di precipitare e intorpidirlo, fenomeno da evitare se si verifica dopo l'imbottigliamento. Per il vino è sufficiente usare 1-3 grammi di gelatina per ettolitro. Esistono varie aziende specializzate nella produzione di sostanze per la vinificazione. I curiosi possono guardare qui, qui e qui e scoprire ad esempio i diversi trattamenti chimici possibili per un vino rosso giovane o uno da invecchiamento. Troverete molte informazioni, non solo sui chiarificanti, ma anche su lieviti ed enzimi. Mi riprometto di tornare in futuro sull'argomento soprattutto parlando dei lieviti transgenici, e degli enzimi da OGM, utilizzabili (e utilizzati) nella produzione di vini, formaggi, birre e così via. Quello degli additivi per chiarificare e, più in generale, per \"migliorare\" il vino è un argomento molto \"caldo\" nell'ambiente enologico italiano, con polemiche e inchieste riportate e rimbalzate da riviste online (come Winesurf) e blog (come quelli, conosciuti, di Aristide e Ziliani). Non voglio entrare nella querelle, anche perché  ammetto di essere di parte, da chimico, e di non considerare poi molto scandaloso l'utilizzo di sostanze per migliorare gli aspetti organolettici della bevanda di bacco. Quando bevo un buon bicchiere mi interessa solo il gusto che provo in quel momento, e non la \"filosofia\" dietro alla bottiglia. Importa poco al mio palato sapere che i tannini originariamente erano presenti in concentrazioni superiori. Se erano troppi, hanno fatto bene a toglierli, e le mie papille gustative ringraziano. So bene che è una posizione minoritaria. Non posso però fare a meno di notare che l'utilizzo di sostanze allergeniche come l'albumina può causare problemi ad un gruppo, seppur ristretto, di persone sensibili. Questo lo sostiene anche l'EFSA, l'Authority Europea per la sicurezza alimentare, che in un parere dell'ottobre 2007 Il problema è che non vi è ancora l'obbligo di dichiarare l'utilizzo di albumina nell'etichetta del vino. Pare che la UE, dopo il parere dell'EFSA, sia propensa a rendere obbligatoria l'indicazione sull'etichetta. Come reagirà il consumatore, che spesso non ha idea di come si produca il vino? Dario Bressanini La Chiarificazione con gelatina: tra scienza e tradizione" },
    { "title": "L'evoluzione delle medicine", "text": "“Ho mal d’orecchio” 2000 a.C: “Tieni, Succhia questa radice miracolosa” anno 1000: “Quella radice è un veleno. Recita questa preghiera” anno 1850: “Questa preghiera è superstizione. Bevi questa pozione” anno 1940: “Questa pozione è un veleno. Ingoia questa pillola” anno 1985: “Questa pillola non funziona. Prendi questo antibiotico” anno 2000: “ Questo antibiotico non è naturale. Tieni, succhia questa radice biodinamica miracolosa” Con questo ho fatto sorridere i miei studenti del primo anno di Chimica, alla lezione scorsa Dario Bressanini" },
    { "title": "La Gelatina", "text": "Non sappiamo esattamente chi e quando scoprì che, cuocendo a lungo in acqua certi pezzi di carne o delle ossa, il liquido risultante, se concentrato e raffreddato, poteva inspessirsi a tal punto da mantenere imprigionata l’acqua e gli aromi. Stiamo parlando della gelatina. Egiziani e Romani già la conoscevano e la utilizzavano anche come collante, mentre nel medioevo gelatine di carne e pesce erano spesso parte dei banchetti dei nobili. Una volta era conosciuta in Italia come “colla di pesce”. “Colla” perché la gelatina veniva utilizzata anche come collante (e probabilmente questo fu il suo primo uso). “di pesce” perché la materia prima di base erano le vesciche natatorie dei pesci, in particolare di storione. Ora l'80% della gelatina alimentare prodotta in Europa è derivata dalla cotenna del maiale. Il 15% viene ricavato dal bifido bovino, cioè da uno strato sottile presente sotto la pelle. Il rimanente 5% viene ricavato quasi tutto da ossa di maiali e bovini. Nonostante non si usi più il pesce, la denominazione “colla di pesce” rimane ancora di uso comune in gastronomia, a riprova del fatto che nel mondo della cucina spesso i nomi rimangono invariati anche se cambia la preparazione o la ricetta a cui ci si riferisce, a volte creando un po’ di confusione. Vengono prodotti due tipi di gelatina, a seconda che il processo utilizzato nella produzione coinvolga degli acidi o delle basi. I due tipi di gelatina vengono quindi indicati con A (trattamento acido, punto isoelettrico 7-9) e B (trattamento basico, punto isoelettrico 4-5).  Il “punto isoelettrico” è quel particolare valore del pH per cui la carica elettrica netta su una proteina è nulla. La gelatina viene estratta con acqua calda e acidi o basi. Viene poi filtrata, disidratata, sterilizzata ed infine essiccata. Il collagene è la più comune proteina strutturale del regno animale. É presente nelle ossa, nei tendini, nelle cartilagini e nei tessuti connettivi. E’ una proteina fibrosa, cioè gli aminoacidi che la compongono formano una lunga fibra che non si appallottola su se stessa come invece fanno molte altre proteine, chiamate 'globulari'. Tre di queste fibre si avvolgono su se stesse per formare una struttura a tripla elica. Avete presente la struttura del DNA dove due catene di nucleotidi si avvolgono per formare la famosa “doppia elica” ? Nel collagene invece abbiamo tre catene di amminoacidi che si avvolgono a formare una fibra a tripla elica. Più fibre si possono unire sino a formare una struttura molto resistente, una specie di fune. Sono queste funi che tengono insieme i nostri muscoli e li legano alle ossa. Chimicamente le singole catene hanno tutte la struttura ripetuta -Gly-X-Y- dove Gly è l’amminoacido Glicina, e X e Y sono altri due amminoacidi, che dipendono dall’animale in questione, anche se solitamente la Prolina ha una preferenza per la posizione X e l’Idrossiprolina per la posizione Y. Questa variabilità strutturale implica che, a seconda della provenienza del collagene, si possano produrre gelatine con proprietà un poco diverse. Tra gli aminoacidi che formano la tripla elica è completamente assente il triptofano, amminoacido essenziale al nostro organismo, e per questo motivo la gelatina non può essere utilizzata come sostituto proteico completo. Con il tempo, con la maturazione dell’animale, si formano anche dei legami più forti direttamente tra le diverse catene e anche tra diverse eliche, ed è per questo che tagli di carne ricchi di tessuto connettivo di animali anziani hanno bisogno di cotture lunghe e umide per poter dissolvere i legami formati tra le catene di collagene (brasati, bolliti, spezzatini, etc...). E’ possibile “districare” i singoli filamenti dalle fibre scaldando in acqua calda. La temperatura necessaria per iniziare ad allentare i legami tra i filamenti della tripla elica, per i mammiferi terrestri, è di circa 60 °C. A questa temperatura il collagene comincia a contrarsi, allentando i legami della tripla elica e irrigidendo la struttura muscolare. Le fibre muscolari si contraggono e i succhi vengono liberati. Se vi ricordate quanto abbiamo detto parlando della cottura della carne, a 65 °C i succhi fuoriescono completamente, la carne perde di volume e il colore vira verso il grigio/marroncino. A 70 gradi, lentamente e in presenza di acqua, il collagene comincia a sciogliersi e a trasformarsi in gelatina. Le fibre muscolari non sono più tenute insieme dal tessuto connettivo e si staccano facilmente. E’ vero che le fibre diventano progressivamente più dure e asciutte, ma poiché sono separate dalla gelatina che agisce come un lubrificante, la carne sotto i denti sembra tenera. Non tutte le gelatine sono uguali, visto che possono avere composizioni differenti. Un grammo di gelatine diverse, disciolte nella stessa quantità di acqua, può portare a dei gel con consistenza molto diversa. È per questo che si è deciso di definire una grandezza, il grado Bloom, che misura il potere gelificante di una gelatina. La gelatina in polvere, non molto comune in Italia, non è facile da dosare perché può avere dei valori di Bloom differenti: se una ricetta prevede 1 grammo di gelatina a 250 Bloom e voi avete quella da 230 come vi regolate? Per fortuna in commercio esiste anche la gelatina in fogli, di varie marche. Tipicamente un foglio di gelatina pesa 2 grammi, ma esistono confezioni con un peso diverso. Tuttavia tenete presente che, per un accordo tra le maggiori aziende produttrici di gelatina in fogli, il potere gelificante di un foglio è standardizzato: un foglio di gelatina gelifica nella stessa maniera la stessa quantità di acqua. Sarà preoccupazione del confezionatore dosare il peso del singolo foglio per ottenere questo comportamento standard. Ma la gelatina in polvere è diversa da quella in fogli? Migliore magari? Per nulla. Sono identiche: i fogli di gelatina vengono prodotti a partire dalla gelatina in polvere, che come abbiamo visto può avere valori di Bloom diversi, ma di questo noi pasticcioni casalinghi non ci dobbiamo preoccupare. È per questo che nelle ricette viene solitamente specificato il numero di foglio di gelatina e non il peso. Normalmente sei fogli di gelatina riescono a gelificare 500 ml (mezzo litro) di acqua, producendo un gel con una consistenza che lo rende adatto ad essere mangiato con il cucchiaio, tanto per intenderci. Usando invece 8-9 fogli, otteniamo una gelatina molto più solida, che è possibile tagliare con il coltello. La gelatina, come quasi tutte le proteine, è totalmente inodore e insapore. Le confezioni di gelatina in fogli consigliano sempre di lasciar ammorbidire i fogli in acqua fredda una decina di minuti, strizzarli e poi utilizzarli. Lo scopo di questa procedura è di lasciare il tempo all’acqua di penetrare nel foglio, insinuandosi tra i diversi filamenti di collagene, cominciare a gonfiarlo e ammorbidirlo dall’interno. La gelatina in fogli non è solubile in acqua fredda e la strizzatura serve solo ad eliminare l’acqua in eccesso. È possibile sciogliere la gelatina direttamente in un liquido caldo, ma si deve agitare continuamente, correndo il rischio di lasciare dei grumi poiché l’acqua non è riuscita a penetrare in profondità. Senza le molecole d’acqua a fare da “cuscinetto” tra i vari filamenti di collagene, la temperatura elevata può far formare dei legami tra i filamenti, formando dei grumi difficili da sciogliere. Il foglio di gelatina strizzato viene poi fatto sciogliere nel liquido che vogliamo gelificare mescolando per evitare la formazione di grumi. È sufficiente una temperatura di 40 °C per sciogliere i filamenti di collagene. Scaldando a temperature molto elevate rischiate di danneggiarli, diminuendo il loro potere gelificante. Dopo aver disciolto completamente le lunghe molecole di collagene, queste sono libere di fluttuare nell’acqua. Vi ricordate come nel tessuto animale i diversi filamenti di collagene fossero legati tra loro mediante deboli legami in una tripla elica? Una volta separati i filamenti in acqua, questi mostrano comunque una affinità, e cercano ancora di legarsi tra loro, anche se non in una tripla elica. La temperatura è una misura della velocità con cui si muovono le molecole. Ad alte temperature gli urti tra molecole diverse di collagene sono troppo violenti per poter permettere l’instaurarsi dei deboli legami. A mano a mano che la temperatura cala, l’energia posseduta dalle molecole diminuisce, gli urti cominciano ad essere sempre meno violenti. Ogni tanto, quando due molecole di collagene si avvicinano nel modo giusto, rimangono legate. Il legame tuttavia è debole, e se la temperatura non è  sufficientemente bassa può rompersi e le due molecole di collagene possono legarsi in un’altra posizione. Via via che la soluzione si raffredda il numero di legami aumenta, formando una rete tridimensionale che letteralmente imprigiona le molecole di acqua, che ha una buona affinità per il collagene (i chimici dicono che forma dei “legami a idrogeno”). Se sono disciolte altre sostanze in acqua, queste rimangono a loro volta imprigionate. Si sta formando il gel. Anche quando riscaldate l’albume dell’uovo si forma un gel che intrappola l’acqua contenuta all’interno. Tuttavia la trasformazione dell’albume non è reversibile perché i legami chimici formati dalle molecole sono troppo forti. La gelatina invece forma dei legami deboli che, aumentando la temperatura, possono essere distrutti facendo tornare il sistema nella fase liquida. La temperatura di fusione della gelatina è appena al di sotto della temperatura corporea (circa 35 °C), ed è per  questo che la gelatina, letteralmente, si “scioglie in bocca”. Altri comuni gelificanti non hanno questa proprietà e per questo la gelatina è difficilmente completamente sostituibile in una ricetta. La velocità con cui viene raffreddata la gelatina è importante: un raffreddamento lento permette al collagene di costruire un reticolo più resistente, formando più legami e più stabili. Viceversa, raffreddando rapidamente in frigorifero si ottiene una gelatina meno resistente. Avevamo già visto un fenomeno simile parlando del burro. Tuttavia, almeno nei miei esperimenti casalinghi, questo pare non essere molto importante per le concentrazioni normalmente utilizzate per i dessert, come ad esempio la Panna Cotta. La gelatina, in concentrazioni opportune, riesce ad intrappolare in una struttura semisolida tutta l'acqua contenuta. Una tipica confezione di gelatina in fogli riesce a gelificare (questo è il termine tecnico) circa mezzo litro di acqua. Tuttavia quando viene congelata, questa struttura viene distrutta quasi totalmente dalla formazione dei cristalli di ghiaccio. Questo fenomeno si chiama Sineresi. Potete osservare l'effetto (prima, durante, e dopo) nelle foto qui sotto  Se la gelatina è troppo diluita non riesce a solidificare. Alla concentrazione di circa lo 0.5% una soluzione di gelatina in acqua, se sottoposta a congelamento, si comporta in una maniera particolare: a causa dell'interferenza delle molecole di collagene l'acqua non riesce a formare una struttura continua solida di ghiaccio. Si formano invece milioni e milioni di cristallini di ghiaccio tenuti separati gli uni dagli altri dal debolissimo reticolo di gelatina. Questa proprietà viene a volte utilizzata per produrre il gelato, per mantenere piccoli i cristalli di ghiaccio o Yogurt, in concentrazioni dello 0.3-0.5%. La gelatina reagisce con la caseina e impedisce la separazione dell’acqua. Abbiamo usato questa proprietà della gelatina per ottenere delle superfiltrazioni, ricordate? I Sali e gli acidi diminuiscono le proprietà gelificanti della gelatina perché interferiscono con la formazione dei legami tra proteine. L’aggiunta di latte, saccarosio e alcol (poco) invece aumenta la forza del gel. Troppo alcol però rende la gelatina insolubile. Il glucosio invece può competere con la gelatina per legarsi all’acqua, e può portare ad una diminuzione dell’efficacia della gelatina o ad una sua precipitazione. Se leggete attentamente l’etichetta della confezione dei fogli di gelatina, vedrete che non è possibile preparare gelatine con alcuni tipi di frutta fresca.  In particolare Ananas, Papaya, Fichi e Kiwi contengono degli enzimi (chiamati proteolitici o proteasi) che agiscono rompendo i filamenti di gelatina in tanti frammenti, non più capaci di creare una struttura tridimensionale stabile. Per questo motivo se volete preparare una gelatina a partire da Ananas fresco dovete prima disattivare quegli enzimi, ad esempio scaldando il succo che si desidera gelificare. L’enzima viene denaturato e si può quindi procedere alla gelificazione. Dalle foto potete vedere l'effetto di una fetta, appena tagliata, di kiwi fresco adagiata su della gelatina e lasciata a temperatura ambiente per 12 ore. Volendo si può sfruttare questa proprietà, ad esempio nella preparazione della panna cotta: mettendo dentro al dessert dei pezzi di kiwi o ananas freschi la gelatina circostante si scioglie e crea un interessante contrasto di consistenza. Attenti però a non lasciar lavorare troppo gli enzimi. Dopo 24 ore la mia gelatina era praticamente tutta sciolta  Per le sue proprietà addensanti può essere usato come addensante. Ha anche la capacità di stabilizzare la schiuma: per questo viene a volte aggiunta alla panna montata o utilizzata per la produzione dei marshmallow, che originariamente erano  prodotti con uno stabilizzante estratto dalla radice di un’erba di palude (marsh). Anche altre molecole hanno il potere di intrappolare l’acqua formando un gel, ad esempio la pectina contenuta nella frutta o gli amidi come la fecola (amido di patate) o la maizena (amido di mais). Nel linguaggio comune spesso anche questi gel vengono chiamate gelatine generando a volte un po’ di confusione poiché hanno una composizione completamente diversa con proprietà chimiche e fisiche diverse, essendo dei carboidrati e non delle proteine. In particolare la proprietà di “sciogliersi in bocca” la possiede solo la gelatina, ed è per questo che è difficilmente sostituibile con altri gelificanti. Io preferisco riservare il nome ‘gelatina’ solo al gel formato dal collagene. Ultimamente sembra riprendere piede l’idea di produrre gelatina a partire dai pesci. Nonostante non vi sia alcun pericolo di contaminazione del morbo della “mucca pazza” (BSE, Encefalopatia Spongiforme Bovina) alcuni consumatori preferirebbero gelatina prodotta non dai bovini. D’altra parte coloro che consumano cibo Kosher o Halal per motivi religiosi non possono consumare gelatina prodotta a partire dal maiale. Negli ultimi decenni è aumentata moltissimo l’esportazione, da parte di Uganda, Kenya e Tanzania, di Persico del Nilo allevato nel lago Vittoria. Poiché vengono esportati direttamente i filetti di pesce, rimane una grande quantità di pelle e lische utilizzabili per produrre gelatina. Ritorneremo a chiamarla “colla di pesce”? Dario Bressanini Produttori Europei di Gelatina Gelatin: The Paramount Food Additive David Baziwane and Qian He, Food Reviews International, Volume 19, Issue 4 January 2003 , pages 423 – 435 Gelatine Handbook Reinhard  Schrieber e  Herbert Gareis, Wiley" },
    { "title": "L'equazione degli spaghetti", "text": "Spezzare gli spaghetti prima di gettarli nell’acqua bollente è considerato un terribile sacrilegio da parte di molti cuochi, ma per una volta provate a farlo, per puro spirito scientifico, e osservate attentamente cosa succede ad uno spaghetto quando si rompe. Prendetelo per le due estremità e lentamente cominciate a piegarlo, come per formare un cerchio. Ad un certo punto lo spaghetto si spezza. Fin qui niente di strano. Ma guardate meglio: di solito lo spaghetto si spezza in più di due pezzi, tipicamente tre o quattro, ma a volte anche di più. Questo fenomeno ha incuriosito più di uno scienziato, e persino il famoso fisico premio nobel Richard Feynman raccontava di aver speso qualche ora rompendo spaghetti nelle condizioni più strane, per esempio sott’acqua, senza riuscire ad elaborare una teoria soddisfacente che spiegasse la formazione di più di due frammenti. Recentemente Basile Audoly e Sebastien Neukirch dell’università parigina Pierre e Marie Curie, in un recente articolo pubblicato sul Physical Review Letters, sostengono di aver risolto il problema, costruendo un modello matematico della dinamica di uno spaghetto. I due ricercatori hanno scoperto che, quando la curvatura dello spaghetto raggiunge un valore critico, questo si rompe, proprio come ci si aspetterebbe, in due pezzi. A questo punto si potrebbe immaginare che i due frammenti si “raddrizzino”. Invece sorprendentemente, questa prima rottura genera un’onda che si diffonde lungo i due frammenti. Invece di smorzarsi rapidamente,  l’onda aumenta la curvatura dei due frammenti generando ulteriori fratture, che a loro volta possono generare delle altre onde e produrre altri frammenti. Dopo la prima frattura la curvatura dei due frammenti, invece di diminuire sino ad annullarsi, in alcuni punti addirittura aumenta, causando le fratture successive. La dinamica di un oggetto sottoposto ad una curvatura è descritta da un’equazione formulata da Gustav Kirchhoff nel 1850. La conferma sperimentale della correttezza della loro spiegazione è arrivata effettuando delle fotografie ad alta velocità utilizzando degli spaghetti Barilla n.1, 5 e 7. Potete vedere i filmati degli esperimenti al sito http://www.lmm.jussieu.fr/spaghetti/ . La cosa sorprendente è che nel loro studio sugli spaghetti i due scienziati hanno trovato una soluzione “universale”, indipendente cioè dal tipo di materiale, e che quindi può spiegare altrettanto bene il modo di fratturarsi di un oggetto rigido della stessa forma stretta e molto lunga di uno spaghetto, come il pilone di un ponte o una canna da pesca in fibra di vetro. Quello che ancora non è possibile prevedere sono le dimensioni dei frammenti. Non è la prima volta che gli scienziati si occupano degli spaghetti. È stato proposto, ad esempio, che il modo di avvolgersi del DNA nel nucleo della cellula possa essere simile al modo in cui si annodano degli spaghetti... scotti. Ma non è tutto: un gruppo di fisici dell’università di Losanna, eseguendo degli esperimenti con spaghetti ben cotti (non al dente) e conditi con olio di oliva per migliorarne lo scorrimento, sono riusciti a costruire un modello matematico che spiegasse un fatto ben noto agli alpinisti: una fune ha più probabilità di rompersi se è annodata. Quindi, la prossima volta che vi avventate su un piatto di spaghetti, soffermatevi un attimo ad osservarli e magari potrete dischiudere altri segreti dell’universo!  Dario Bressanini Articolo pubblicato su Le Scienze N. 449 Gennaio 2006" },
    { "title": "Il Killer invisibile", "text": "Nel nostro paese ancora non se ne parla molto. Le associazioni ambientaliste nostrane forse lo ritengono un argomento secondario, rispetto ai pericoli ben maggiori rappresentati dall'elettrosmog e dagli OGM, ma all'estero la consapevolezza riguardo ai pericoli di questa sostanza, ribattezzata \"il killer invisibile\", sta montando rapidamente. Sto parlando del Monossido di diidrogeno. Come il suo \"cugino\", il terribile Monossido di Carbonio, questa sostanza è incolore, inodore e insapore, e uccide, spesso per eccessiva inalazione ambientale, svariate migliaia di persone ogni anno. Qualche lettore ha già accennato ai pericoli di questa sostanza in vari commenti sparsi nel Blog, e quindi mi è sembrato opportuno, oggi, dedicarle un articolo apposito, anche nella speranza che coloro che si battono per l'ambiente e la salute pubblica inizino a considerare seriamente i pericoli che pone questa sostanza chimica e inserirli nella loro agenda politica.  Qui a destra potete vedere una riproduzione che ho tratto dal libro \"Chemistry, Health and Envirnoment\" (Wiley) che illustra il problema. Pensate che: E' presente nelle falde acquifere, dove penetra tramite la pioggia, arriva nelle nostre case, entra nelle nostre cucine dai rubinetti, e finisce nei nostri cibi. E' molto difficile evitare la contaminazione perché a differenza di altre molecole che possono essere filtrate, questa si miscela completamente con l'acqua. Le raccomandazioni del Material Safety Data Sheet suggeriscono: Il Material Safety Data Sheet omette di dire che, a contatto con il sodio, sviluppa idrogeno, elemento di cui è ricco, con il forte rischio di esplosioni. Ricordo che al Liceo alle lezioni di Chimica, in laboratorio, ci divertivamo (incoscienti!) a incendiare l'idrogeno prodotto dalla reazione. Alcuni economisti sostengono che bandire il monossido di diidrogeno avrebbe conseguenze gravissime per l'economia mondiale, ma c'è chi insinua che questi economisti siano troppo vicini alle posizioni del WTO e del Fondo Monetario Internazionale per essere credibili. Addirittura alcuni hanno contratti di consulenza per grandi multinazionali. Il monossido di diidrogeno ebbe un importanza fondamentale per i Nazisti. Durante la guerra infatti la Germania nazista aveva il grosso problema di produrre carburanti, non potendo accedere alle normali fonti di petrolio. Perfezionarono quindi un processo chimico, chiamato \"processo Fischer-Tropsch\" dal nome dei due chimici inventori, che permetteva, tramite l'utilizzo di monossido di diidrogeno ad alta pressione e temperatura e carbone, di cui la Germania è ricca, di produrre altre sostanze chimiche, tra cui il già citato monossido di carbonio, per essere poi convertite in benzina. Visto che questo è un blog di cucina, aggiungo che è pericoloso che venga in contatto con dell'olio bollente. Possibile, vi chiederete, che nessuno faccia nulla per fissare almeno una soglia di tolleranza generalizzata? Forse la situazione vi risulta più chiara se considerate che questa sostanza viene ampiamente utilizzata nella produzione di Coca-Cola e di altre bevande gassate. Capite bene come le multinazionali alimentari, specialmente americane, non possono certo permettere un bando generalizzato di questa molecola. Tra l'altro, è una molecola che si trova comunemente in natura, anche se i chimici hanno trovato il modo di sintetizzarla artificialmente. Tornando agli alimenti, è stata a volte illegalmente addizionata al vino. Addirittura questa pratica risale all'antica Roma. La storia delle sofisticazioni alimentari è molto lunga:  i romani già sofisticavano il vino aggiungendo dell'acetato di piombo per renderlo più dolce. Per fortuna alcuni alimenti ne sono privi (o ne contengono tracce in concentrazioni non preoccupanti). L'olio di oliva extravergine ad esempio. Il burro invece lo può contenere. Come mai? Perché è già presente nel latte, come in quello che comperiamo dalla GDO (Grande Distribuzione Organizzata). Però esiste una nicchia di consumatori che preferisce acquistare del latte senza questa sostanza (specialmente per nutrire dei neonati) e quindi l'industria ha da tempo iniziato a produrre latte privo di monossido di diidrogeno, ma è abbastanza costoso.  Tornando al burro, è comunque uno dei pochi alimenti dove è fissata una soglia massima per legge per la presenza di questa sostanza. La \"panna da cucina UHT\" che potete acquistare nei supermercati lo contiene sicuramente. Comunque se siete \"Veri Gourmet\" non usereste mai della panna da cucina (orrore!). In questo triste periodo per la vicenda delle mozzarelle di bufala campane non posso purtroppo fare a meno di riportare che questa molecola è presente anche nel latte di bufala campana. Che fare? In altri paesi si stanno già muovendo. Nel 2001 lo staff del deputato al parlamento Sue Kedgley del Partito dei Verdi della Nuova Zelanda rispondeva alla richiesta di un cittadino di aderire alla campagna per bandire il monossido di diidrogeno dicendo di essere \"assolutamente in accordo con la campagna per bandire questa sostanza tossica dalla Nuova Zelanda\" E da noi? Dario Bressanini DHMO.org  sito di riferimento, in inglese. Qui trovate la versione italiana." },
    { "title": "L'allarme DHMO", "text": "Era una burla, ovviamente. Era il primo di aprile e ho pensato di fare un piccolo scherzo parlando dei pericoli dell'Monossido di Diidrogeno (DHMO) , volgarmente chiamato.... acqua Ma ripensandoci, è giusto scrivere \"ovviamente\" ? Può essere ovvio per me che sono un chimico, o per chi ha una formazione scientifica. E sicuramente anche un po' di sano scetticismo per qualsiasi roboante annuncio di pericoli non guasta. Tuttavia, quello che può essere una innocua burla per un chimico, può diventare fonte di ansia e preoccupazione per chi non sa che il DHMO è solamente acqua. Se invece di questo composto avessi usato una molecola dal nome più complicato, come 1,3,7-trimetil-1H-purin-2,6(3H,7H)-dione (sostanza letale per l'uomo ad alte concentrazioni), sarebbe stato molto più difficile per tutti valutare criticamente le affermazioni contenute nel pezzo. La cosa che voglio sottolineare è che quanto riportato nell'articolo è vero. Non c'è un'affermazione falsa. L'acqua contribuisce all'effetto serra, è un solvente industriale, la usano nelle centrali nucleari, è ovviamente presente nelle cellule tumorali, così come in tutte le altre cellule. Migliaia di persone muoiono ogni anno a causa dell'acqua: affogate, ustionate, e così via. Tuttavia l'articolo è ingannevole, perché è stato scritto in modo da presentare solo alcuni fatti e nasconderne altri. Con il preciso scopo di fuorviare. Ho anche esagerato volutamente con il \"complottismo\", e confesso di avere attinto con gusto alla varia \"paccottiglia-antiqualcosa\" citando alla rinfusa il WTO, le multinazionali, la coca-cola, i nazisti e pure la ... panna da cucina   (quest'ultima bersaglio preferito di alcuni gourmet, insieme alla nutella e al dado da brodo). Moltissima informazione simil-veritiera è costruita in questo modo, omettendo alcune cose e evitando di contestualizzare le affermazioni in un ambito più ampio. Quando ad esempio vi dicono, con fare allarmato, che \"la cottura a microonde in qualche modo altera la struttura cellulare dei cibi\" dicono il vero. E' un fenomeno che si chiama..... cottura   durante il quale le cellule vengono danneggiate, le proteine denaturate, gli enzimi disattivati, e così via. E questo avviene in padella, nel microonde, in casseruola, alla brace, sulla piastra e cosi' via. Ma quanti ancora oggi sono convinti che il cibo cotto al microonde sia in qualche modo pericoloso? Mescolare cose vere, ma non illustrate nel modo corretto, con cose palesemente false è una tecnica molto comune. Confesso che l'accenno ai nazisti mi è stato ispirato da questo articolo sul forno a microonde, che ovviamente non manca dei personaggi fondamentali caratteristici di questo genere letterario, come lo scienziato svizzero perseguitato, l'unione sovietica, e le multinazionali cattive: isso, essa  e o’ malamente Vediamo un altro esempio: in questo pieghevole sugli OGM distribuito dai Verdi si afferma che, riferendosi ad una soia geneticamente modificata: Vero? Verissimo! E infatti quella soia non venne mai messa in commercio. Segno che i controlli sugli OGM funzionano a dovere. A fronte invece di decine e decine di alimenti sicuramente allergenici che sono in commercio e che nessuno si sognerebbe mai di bandire. Avete idea di quante persone finiscano all'ospedale ogni anno per aver mangiato fragole, kiwi, fave, cioccolato e via discorrendo? L'idea che passa leggendo il volantino è \"gli OGM posso essere allergenici\" mentre la realtà è che esistono moltissimi alimenti allergenici potenzialmente pericolosi molto meno controllati degli OGM. Il fatto è che è molto difficile confrontare rischi diversi e agire razionalmente, di fronte a percezioni del rischio notevolmente diverse. Pensate a chi fuma ma insiste nel comperare cibi biologici perché crede che siano più salubri. O più banalmente chi ha paura di volare ma non ha timore di viaggiare in automobile. In più è comune la voglia di avere una risposta semplice alla domanda \"la cosa X è pericolosa?\". L'esempio del DHMO illustra bene come la domanda sia quasi sempre priva di senso, se non decidiamo il contesto, scegliamo un termine di paragone, e fissiamo un livello di rischio accettabile. Già che ci sono faccio notare che nello stesso volantino anti OGM sono mescolate anche affermazioni false: è citata l'inesistente fragola-pesce di cui abbiamo già parlato e in più questo: è falso. Sono documentate (anche dalla FAO) riduzioni dei quantitativi di pesticidi utilizzati in seguito all'uso delle colture Bt (e chiunque abbia davvero a cuore l'ambiente dovrebbe seriamente rivedere la propria posizione contro questi OGM) e non c'è per ora nessuna invasione di superpiante o superinsetti. In ogni caso si omette di dire che l'insorgenza di resistenze è un problema di qualsiasi pesticida, naturale, di sintesi o OGM che sia. Prima o poi si manifesterà l'insorgenza di resistenze? Vero, quasi certamente. E secondo molti attivisti anti-OGM questo è un argomento contro le colture transgeniche. Questo tipo di ragionamento si sente abbastanza di   frequente. A me pare un'argomentazione estremamente debole. Si sostiene che è meglio non utilizzare una   soluzione per un problema sicuramente esistente oggi, perché probabilmente in futuro, magari   tra decine d'anni, il problema si potrebbe ripresentare. Dovremmo forse smettere   di sviluppare nuovi antibiotici, ben sapendo che prima o poi diverranno   sicuramente inefficaci? L'economista John Maynard Keynes diceva che \"alla lunga,   siamo tutto morti\",  ma non per questo dobbiamo smettere di vivere ora. Ma come dice Edoardo Boncinelli in rima baciata \"Dove c'è tanta ideologia, si fa poca biologia\"... Torniamo alla burla del DHMO (qui la versione italiana). Questa gira su internet da molti anni. Non è uno scherzo fine a se stesso, ma vuole porre l'accento sul problema dell'informazione corretta in campo scientifico e di come questa possa essere facilmente manipolata. Ci sono vari aspetti che meriterebbero di essere approfonditi. Pensate all'affermazione  (vera) \"E’ il componente principale delle piogge acide.\" Cosa vuole instillare nel lettore questa frase? Ovviamente che il DHMO è una brutta cosa. D'altra parte è un cattivo sillogismo ovviamente. Ma l'affermazione mira alla parte non razionale del nostro pensiero. E' lo stesso meccanismo che si vuole scatenare associando il DHMO ai tumori, o ai nazisti. E se il mio accenno ai nazisti che producevano benzina con l'acqua è vero ma scherzoso, cosa pensate dell'articolo serio sul forno a minocroonde che ho linkato sopra?  Oppure, andate a vedervi cosa si scrive sul web riguardo ai tumori o altre gravi patologie citando il glutammato. Siete sicuri che tutte le citazioni che vengono fatte abbiano senso? L'artificio di associare una cosa (da screditare) a qualche pericolo è un altra tecnica spesso utilizzata. Ad esempio, nel tentativo di \"screditare\" il normale saccarosio purificato (lo \"zucchero bianco\") lo si associa, tra le altre cose, alla calce, all'anidride carbonica e al \"velenosissimo acido solforico\" (sic). E' una stupidaggine, ma, in fondo, chi di noi vorrebbe aggiungere calce e acido solforico al caffè? Nel dubbio, quanti di voi usano lo zucchero bruno di canna? (che, intendiamoci, ha differenze risibili dal punto di vista nutritivo rispetto allo zucchero bianco) Si potrebbe andare avanti, e continuare ad usare il DHMO come \"manuale\" di cattiva informazione. Cito solo un'ultima cosa: la totale mancanza di citazioni degli aspetti positivi del DHMO, e quindi una corretta analisi dei costi e dei benefici.  Citando solamente i possibili effetti negativi si vuole \"sbilanciare\" l'opinione del lettore, non fornendogli le informazioni necessarie per poter decidere da solo. Questo è il \"trucco\" comunemente utilizzato da molti ambientalisti, ma non solo, quando parlano di OGM (vedi il volantino citato prima) o di energia nucleare, di petrolio, di effetto serra, di inceneritori e discariche, e così via. Esiste naturalmente anche la versione speculare: citare solamente gli aspetti positivi. Se visitate qualche sito pro-OGM direttamente finanziato dalle multinazionali biotech vi sembrerà che gli OGM potrebbero eliminare la fame nel mondo, togliere la CO2 in eccesso dall'atmosfera, e en passant curare l'unghia incarnita e la calvizie incipiente   . Vi saluto, ma non prima di avervi rivelato che il 1,3,7-trimetil-1H-purin-2,6(3H,7H)-dione (sostanza letale per l'uomo ad alte concentrazioni) è ... la caffeina Dario Bressanini" },
    { "title": "Vino al veleno?", "text": "Si è aperto il Vinitaly, a Verona, e contemporaneamente l'Espresso esce con un'inchiesta dal titolo \"Benvenuti a Velenitaly\". L'articolo inizia così: La UE, preoccupata, chiede spiegazioni. Roma risponde a Bruxelles: Ma insomma, \"miscela tossica\" o \"pratiche enologiche consentite e abituali\" ? Oddio, forse \"consentite\" proprio no, altrimenti non ci sarebbero stati i sequestri.  Tuttavia vorrei capire esattamente cosa è stato imbottigliato e se c'è un allarme sanitario o meno. L'inchiesta scrive: Il normale saccarosio, lo zucchero da cucina, è composto da una molecola di Glucosio e una di Fruttosio legate insieme. Glucosio e Fruttosio sono zuccheri normalmente presenti nell'uva.  Degli acidi forti come l'acido cloridrico (volgarmente chiamato acido muriatico) o l'acido solforico riescono a scindere la molecola di saccarosio nei due zuccheri semplici costituenti. In Italia è vietato aggiungere saccarosio al vino, ma se si aggiungono glucosio e fruttosio, naturalmente presenti nel mosto, sgamare il truffatore è più difficile (come ci spiegava anche il lettore bacillus in una risposta al post precedente). Già nel dicembre 2007, riguardo all'operazione vendemmia sicura, il ministero delle politiche agricole scriveva: Messa così, non pare esserci un allarme sanitario. La procura di Taranto oggi precisa che L'Espresso però conferma la sua posizione affermando che Chi ha ragione? Credo che dovremo aspettare ulteriori notizie per capire meglio e avere qualche dato in più. Però leggendo questa frase dell'articolo ho il sospetto che forse qualche esagerazione ci sia. L'acido cloridrico non è sicuramente una bevanda per gargarismi, ma non è cancerogeno e, santo cielo, non \"uccide progressivamente, in modo subdolo\"! Altrimenti saremmo già tutti morti visto che viene prodotto dal nostro stomaco per aiutare a digerire il cibo che mangiamo. E in effetti il saccarosio che finisce nello stomaco subisce lo stesso processo di scissione in glucosio e fruttosio che veniva sfruttato dall'azienda sotto sequestro. Può stupire un non chimico, ma non è strano che sostanze pericolose, dopo aver reagito, si trasformino in sostanze perfettamente innocue. Pensate ad esempio che se facciamo reagire in parti uguali dell'acido cloridrico e della soda caustica otteniamo.... acqua e sale da cucina. Farà un po' schifo da bere ma non ammazza nessuno. Lo \"zucchero invertito\" (questo il nome della miscela di glucosio e fruttosio ottenuta dalla reazione degli acidi con il saccarosio) è anche normalmente in vendita al supermercato, in bottiglie, utilizzato comunemente in pasticceria. Lungi da me il minimizzare la truffa, perché comunque di truffa si tratta, ma visto che oggi sulla rete tutti parlano di \"vino al veleno\" mi piacerebbe avere dei riscontri più circostanziati che non il semplice ritrovamento di acidi per dedurre che nelle bottiglie è presente un \"veleno\". Inoltre mi piacerebbe che, se un articolo tocca degli aspetti scientifici, venga fatto controllare anche da un qualche \"correttore scientifico\", che si occupi di verificare, prima della pubblicazione, la correttezza di quanto scritto. Sono un po' stufo di leggere di chip al silicone o del velenosissimo gas nitrogeno... Restiamo in attesa di ulteriori notizie. Dario Bressanini" },
    { "title": "Non si butta via niente 2", "text": "Preparando l'ultima carbonara mi sono avanzati degli albumi. Non avendo intenzione di usarli immediatamente ho preferito congelarli. Io li metto nel contenitore per fare i cubetti di ghiaccio  e una volta congelati li trasferisco in un sacchetto, da dove posso prelevarli all'occorrenza.  Gli albumi mantengono quasi totalmente la loro capacità di montare a neve anche dopo essere stati sottoposti al congelamento.  Quando vi servono dovete solo lasciarli scongelare e portarli a temperatura ambiente prima di usarli Vorrei fare degli esperimenti di fisiologia del gusto con il sapore Umami. Visto che il glutammato di sodio non si trova normalmente nei supermercati, ho fatto un salto in un negozio asiatico di alimentari , a due passi dal mio ufficio, e ne ho comperato un pacchetto. 100 grammi per 85 centesimi. C'era anche la confezione da mezzo kilo ma per il momento credo che un etto sia più che sufficiente   .  Proverò anche ad usarlo come condimento la prossima volta che faccio il pollo con le mandorle \"stile cinese\". Non sono mai riuscito a farlo come me lo servono al ristorante. Forse era colpa della mancanza di glutammato. Vi farò sapere. Dario Bressanini" },
    { "title": "Quando Nature si occupa dell'Italia", "text": "Di solito, quando la prestigiosissima rivista scientifica Nature si occupa dell'Italia, lo fa per bacchettarci. E' successo a novembre, quando un editoriale molto duro invitava il Ministro Livia Turco a non rinnovare la carica di direttore dell'Istituto Superiore di Sanità a Enrico Garaci perchè: Garaci, sosteneva Nature, come membro del gruppo cattolico conservatore Scienza e Vita, ha gestito i finanziamenti pubblici delle ricerche sulle cellule staminali in modo poco trasparente.  Una copia dell'editoriale la potete trovare anche sul sito del Ministero della Ricerca.  Ora, Nature Biotechnology, in un editoriale intitolato \"Un'altra verità sconveniente\"  ribacchetta l'Italia sulla faccenda dei dati sperimentali di una sperimentazione in campo aperto favorevoli agli OGM, Sperimentazione effettuata con denaro pubblico. Ne avevamo parlato qualche tempo fa. Dice Nature: \"In Europa, a quanto pare, nessuno vuole ascoltare se avete delle buone notizie riguardo agli OGM\". Vi traduco un pezzo dell'editoriale, che potete trovare interamente anche sul sito di SAgRi. Non credo ci siano bisogno di commenti. Voglio commentare invece una cosa che ho letto sui blog di due lettori [qui e qui], e cioè l'articolo 56-quater della finanziaria in discussione in parlamento: Il Senatore a vita Giulio Andreotti ama dire che \"Chi pensa male fa peccato, ... ma spesso ci azzecca\". Che dite, faccio peccato se penso che questi 2+3 = 5 milioni di euro siano un regalo per la \"coalizione liberi da OGM\" ? \"...modello italiano di partecipazione informata del pubblico ai processi decisionali sull'emissione deliberata di organismi geneticamente modificati...fondazioni e associazioni indipendenti che operano in campo scientifico per lo sviluppo di modelli sperimentali e partecipati di governance e government dell'innovazione biotecnologica...\" Non so se citare Tognazzi e la sua \"prematurata la supercazzola\" o Totò con \"Ma mi facci il piacere!\".  Chi \"opera in campo scientifico\" pubblica su riviste scientifiche internazionali dotate di referee. Non mi pare di aver visto recentemente su Nature qualche articolo dei membri della coalizione \"liberi da OGM\". Ministro De Castro, Lei che quando dirigeva Nomisma ha detto chiaro e tondo che l'Italia non può fare a meno degli OGM per le proprie produzioni agroalimentari di punta (Parmigiano, Grana, Parma, San Daniele), vuole per cortesia inserire nell'articolo una postilla che escluda esplicitamente quegli \"istituti\" che non abbiano al loro attivo pubblicazioni scientifiche su riviste internazionali? Non vorrei fra qualche mese dovermi leggere l'ennesimo editoriale di Nature... Ministro Mussi, Lei è il \"mio\" Ministro, visto che sono un ricercatore universitario. Non pensa che sarebbe meglio indirizzare quei 3 milioni in modo più preciso? Escludendo fantomatiche fondazioni (posso peccare ancora?   ), e indirizzarle magari agli studenti di dottorato Italiani, che percepiscono meno di 1000 euro al mese. E quelli, la ricerca scientifica, la fanno davvero! Dario Bressanini" },
    { "title": "La birra quantistica", "text": "Vi avviso subito che questo è un post da \"nerd\", ma non ho potuto resistere. Probabilmente lo apprezzeranno solo quelli che masticano un poco di chimica o fisica quantistica, ma fa niente. Ho scoperto che esiste la \"birra quantistica\"!! Guardate qua:  Perché quantistica? Guardate il nome! H PSI! E' il primo membro dell'equazione di Schrödinger indipendente dal tempo. Lo so che per qualcuno sto parlando arabo, ma dovete sapere che nel mio lavoro \"vero\" passo il mio tempo a cercare di risolvere questa maledetta equazione  il cui primo membro è proprio il nome della birra. In realtà il nome non sarebbe proprio \"Acca Psi\", come per la mia equazione, ma \"Eta Psi\", in greco, ma tanto si scrive alla stessa maniera    . Per i curiosi, questa equazione dall'aspetto solo apparentemente innocuo porta il nome del suo scopritore: il fisico e Nobel austriaco Erwin Schrödinger. Il matematico Hermann Weyl, caro amico di Schrödinger, disse che questa equazione era il risultato di un \"tardivo scoppio erotico\". Aveva 38 anni quando la scoprì e a quanto pare per il buon Erwin, che aveva molte amanti, il sesso non era meno importante della fisica. Nel 1925, qualche giorno prima di natale, Schrödinger partì per una vacanza sulle alpi svizzere, ad Arosa. Lasciò sua moglie a Zurigo, ma con se portò la tesi di Louis de Broglie, altro futuro Nobel, e una delle sue amanti (rimasta sconosciuta). A quanto pare si chiuse nel rifugio alpino alternandosi tra letto e scrivania. Scenderà dalle alpi il 9 gennaio 1926, con l'equazione che rivoluzionerà la fisica. Exploit erotici a parte, si potrebbe dire che questa equazione è alla base di tutta la chimica. In realtà lo aveva già detto Paul A. Dirac, altro grande della fisica, nel 1929:  Perché diceva così Dirac? Perché ad ogni atomo o molecola, esistente o anche solo immaginata dai chimici, è possibile associare un'equazione, diversa per ogni sistema dato che quell'H è in realtà una cosa diversa (un operatore) per ogni atomo o molecola. Risolvendo questa equazione, e ricavando PSI, la \"funzione d'onda\", è possibile, almeno in via teorica, conoscere le proprietà del sistema che si sta studiando. E come ben sapeva Dirac, che era saggio, questa equazione è una brutta bestia. Comunque la birra è ottima, Belga, doppio malto, 11 gradi. Consigliata. Buon Natale Dario Bressanini Proceedings of the Royal Society of London. Series A,  Vol. 123, No. 792, Apr. 6, 1929P. A. M. Dirac\"Quantum Mechanics of Many-Electron Systems\", pp. 714-733" },
    { "title": "La dolce neve della cucina", "text": "Che cosa hanno in comune una meringa, un soufflé al formaggio, e una mousse al cioccolato? A parte essere buonissimi intendo   . Tutte queste preparazioni, e molte altre, utilizzano gli albumi montati a neve, cioè la loro capacità di intrappolare l’aria in una struttura schiumosa stabile. Se provate con una cannuccia a soffiare in un bicchiere d’acqua non riuscirete a produrre delle bolle stabili. Questo perché la tensione superficiale è troppo elevata e le molecole d’acqua preferiscono avere intorno altre molecole d’acqua invece che l’aria contenuta nelle bolle della schiuma. Se invece aggiungete all’acqua del sapone, o dell’albume, soffiando con una cannuccia riuscite ad ottenere delle bolle abbastanza stabili. Questo perché le sostanze che avete aggiunto diminuiscono la tensione superficiale dell’acqua, andando a mettersi tra l’aria e l’acqua formando una schiuma liquida, cioè un sistema a due fasi (liquido/gas) in cui una fase gassosa discontinua è dispersa in una fase liquida continua. La schiuma formata dal sapone non è gastronomicamente interessante, ma quella formata dall’albume sì, soprattutto perché ha la proprietà di trasformarsi in una schiuma solida previa cottura. Il volume finale della schiuma può essere anche otto volte il volume iniziale di albumi, tuttavia è una struttura instabile, che lasciata a se stessa entro poche decine di minuti comincia a rilasciare liquido. E’ quindi necessario solidificare la schiuma con la cottura. Come abbiamo detto le proteine costituiscono circa il 10% dell'albume. I primi ricercatori pensarono che l’albume fosse composto da un’unica proteina: l’albumina. Solo studi successivi dimostrarono che in realtà sono presenti molte proteine diverse, tutte importanti, per motivi diversi, al fine della formazione e della stabilizzazione della schiuma. Vediamo alcune di queste proteine e la loro funzione, dal punto di vista gastronomico. Ovalbumina: Rappresenta il 54% delle proteine dell’albume. E’ stata la prima proteina ad essere cristallizzata in laboratorio, da Hofmeister nel 1890, e consiste di 385 aminoacidi. L'ovalbumina si denatura facilmente per azione meccanica, ad esempio sbattendo con una frusta o una semplice forchetta. Sbattendo la proteina si srotola parzialmente e si mette all’interfase tra acqua e aria. Sebbene l’ovalbumina si denaturi facilmente per azione meccanica, è abbastanza resistente al calore, denaturando completamente solo a 84.5 °C. A mano a mano che l’uovo invecchia, si trasforma in S-ovalbumina, ancora più resistente al calore, denaturando a 92.5 °C. Con i suoi gruppi solforati liberi contribuisce al sapore dell’albume cotto. Ovotransferrina (o Conalbumina): questa proteina, a differenza dell'ovalbumina, denatura meno per azione meccanica, ma denatura e coagula a temperature più basse: a 61.5 °C. L’ovotransferrina è infatti la prima proteina a coagulare quando un uovo viene scaldato. Ne abbiamo parlato nell'articolo sull'uovo cotto a 65 gradi. Ha la capacità di legarsi a ioni metallici, modificando la propria struttura. Per questo l’albume montato in un recipiente di rame è giallino/dorato, rosato se montato in recipiente di ferro, e grigio se in uno di alluminio. In genere i complessi dell’ovotransferrina con i metalli resistono a temperature più elevate. Ad esempio, un uovo strapazzato coagula a temperature superiori a 61.5 °C perché il ferro contenuto nel tuorlo si lega all’ovotransferrina, che quindi inizia a coagulare a temperature superiori. La capacità dell’ovotransferrina di legare ioni metallici, di rame in particolare, è all’origine del suggerimento che si trova in vecchi libri di cucina di montare gli albumi in recipienti di rame, perché ne impedisce la coagulazione eccessiva. Ovomucoide: è molto stabile al calore. Al pH tipico dell’albume denatura a 79 °C ma non coagula. Ovomucina: E’ una proteina a fibra e non globulare. Stabile al calore. L’ovomucina ha una grande importanza culinaria perché aiuta a compattare sia l’albume montato che l’albume cotto e coagulato. Montando a neve, l’ovomucina precipita sulle bolle d’aria formando un film insolubile che stabilizza la schiuma. L’eccessiva battitura insolubilizza troppa ovomucina, diminuendo l’elasticità delle bolle e facendo “impazzire” gli albumi. Lisozima: ha la capacità di legarsi alle altre proteine, specialmente all’ovomucina, e così facendo stabilizza la schiuma. Il cloruro di sodio inibisce le sue proprietà di formare complessi con le altre proteine, destabilizzando così gli albumi montati. Globuline G2 e G3: Le globuline aiutano moltissimo la formazione iniziale della schiuma perché hanno buone capacità schiumogene, diminuendo la tensione superficiale.  Effetti sulla montatura Montare gli albumi a neve non è difficile, basta usare qualche accorgimento, e soprattutto non seguire consigli errati. Uno di questi, molto diffuso, è quello di aggiungere un pizzico di sale prima di montare gli albumi. Vedremo invece cosa si può fare per montare in modo infallibile gli albumi. Sulle riviste di cucina, o sui libri, o anche in rete, è possibile trovare tantissime ricette e procedure che utilizzano albumi montati a neve (le meringhe ad esempio) ma quasi mai vengono spiegati gli effetti dei vari ingredienti sulla schiuma. Credo invece sia importante, per un cuoco, capire bene i fenomeni che avvengono, per poter modificare le ricette non alla cieca ma sapendo esattamente cosa succederà. Ci sono almeno tre fattori da considerare montando l’albume: il volume massimo finale ottenibile, il tempo necessario per raggiungere quel volume, e la stabilità rispetto alla perdita di acqua. Vediamo che cosa può influenzare questi fattori. Invecchiamento delle uova: sia il tuorlo che l’albume diventano più alcalini con il passare del tempo. Questo succede perché l’uovo contiene anidride carbonica, sotto forma di acido carbonico disciolto in acqua, che con il passare del tempo passa attraverso i pori del guscio e fuoriesce. Il tuorlo passa da pH 6.0 (appena deposto) a 6.6, mentre l’albume passa da 7.6-8.5 (appena deposto) a 9.2 dopo 3 giorni, e via via aumenta fino a 9.7.  Più è basso il pH più stabile risulterà la schiuma.Con il tempo parte dell’ovalbumina si trasforma in S-ovalbumina, meno idrofobica, diminuendo la stabilità e aumentando la perdita d’acqua. Temperatura:  La temperatura iniziale dell’albume influenza quanto tempo occorrerà per montarlo,  ma non influenza il volume finale né la sua stabilità. A temperatura ambiente la denaturazione è più veloce rispetto a uova tenute in frigorifero a 4 °C. E’ possibile riscaldare l’albume sino a 58 °C (per 3 minuti) per migliorarne le capacità schiumogene. A temperature superiori le proteine cominciano a denaturare riducendo le loro proprietà funzionali. pH: Aggiungere acidi, come acido citrico, acetico o tartarico, o cremor di tartaro (tartrato acido di potassio) aiuta a montare perché permette alle proteine, cariche negativamente, di avvicinarsi. Ne rallenta la coagulazione occupando i siti di legame delle proteine. Il volume finale aumenta così come la stabilità. La migliorata stabilità permette al calore di penetrare e coagulare le proteine durante la cottura senza il collasso delle bolle d’aria. In più l’acido citrico mantiene bianca la schiuma perché complessa eventuali ioni metallici presenti che la colorerebbero. Tuttavia troppo acido diminuisce la stabilità. Per delle meringhe perfette aggiungete qualche goccia di succo di limone, o una punta di cremor di tartaro. Acqua: si può aggiungere fino al 40% in più di acqua, aumentando il volume e ottenendo una schiuma meno densa, diminuendo un poco la stabilità della neve. Zucchero: ritarda la formazione della schiuma, specialmente se aggiunto all’inizio della battitura, e riduce il volume, formando una schiuma più densa. La stabilità aumenta poiché aumenta la viscosità del liquido, e poiché le molecole di zucchero impediscono alle proteine di coagulare, fornendo stabilità strutturale. Tuorlo e grassi: diminuisce fortemente il volume. Una sola goccia di tuorlo può ridurre di due terzi il volume finale. Pensate a cosa succede quando aggiungete dell’olio alla schiuma di sapone. Rame: poiché il rame forma un complesso con l’ovotransferrina, il tempo di battitura più è lungo, ma la schiuma è più stabile. Sale: Il sale aiuta solo nella fase iniziale, perché il sodio, legandosi alle proteine cariche negativamente, le aiuta a venire in contatto. Tuttavia riduce la stabilità e aumenta le perdite di liquido per la sua igroscopicità, interferendo anche con la formazione dei complessi del Lisozima. Altre sostanze: aggiungere sciroppo di amido aumenta la montabilità dell’albume e dona stabilità alla struttura durante la cottura. La schiuma è instabile, e deve essere stabilizzata con la cottura poiché, come abbiamo visto, solo una parte delle proteine viene denaturata all’interfaccia aria/acqua. Il reticolo formato dalle proteine è molto delicato. Riscaldando, l’aria contenuta nelle bolle aumenta di volume, e il debole reticolo formato durante la battitura ha bisogno di essere rinforzato con dei nuovi legami altrimenti viene distrutto. La temperatura minima di cottura dovrebbe essere quindi quella di denaturazione dell’ovotransferrina, 61.5 °C. Tuttavia se vogliamo stabilizzare maggiormente la schiuma dovremmo anche denaturare/coagulare  l’ovalbumina ancora disciolta in acqua, e questo richiede una temperatura di 84.5 °C. La temperatura può essere alzata fino a 100 °C, riducendo i tempi di cottura. Tuttavia, se state cuocendo delle meringhe, alzando ancora la temperatura lo zucchero comincerà a caramellare, e le vostre meringhe si coloreranno di marroncino, più o meno chiaro. Ho fatto vari esperimenti con gli albumi (ve li mostrerò) e mi è avanzata una gran quantità di albume confezionato (mica mi mettevo a usare delle uova intere per questi esperimenti!) che scadeva in tre giorni. Cosa farne? Ho deciso di preparare delle specie di meringhe \"rustiche\" (aggettivo che in cucina significa \"non avevo voglia di dare una forma aggraziata alla preparazione\"   ) Ho montato gli albumi sciogliendo dello zucchero in poca acqua, e aggiungendolo all’inizio della montatura. In questo modo la consistenza della meringa è più fine e compatta, anche se la denaturazione è molto più lenta, occorre più tempo per montare e la densità finale è maggiore.  Dopo aver montato, ho incorporato delle nocciole tostate tritate e riempito la  prima teglia. La seconda teglia l’ho preparata con del trito di pistacchi sgusciati, leggermente salati. Per controbattere il salato ho deciso di usare del miele invece che lo zucchero. L’ho disciolto in poca acqua e aggiunta anche questa all’inizio della montatura. I pistacchi sono stati ovviamente aggiunti alla fine. A causa della maggiore viscosità del miele ho fatto una fatica notevole a montare decentemente gli albumi. Ci sono voluti 20 minuti di frusta elettrica. Entrambe le teglie sono state messe in forno a 80 gradi per un paio di ore.  La consistenza delle meringhe al miele-pistacchio era un poco elastica e non perfettamente croccante, ma il sapore era decisamente interessante. Dario Bressanini" },
    { "title": "Miti culinari 2: il sale per montare gli albumi", "text": "Dopo aver spiegato cosa succede all'albume quando viene montato a neve,  è tempo di sfatare uno dei miti riguardante l'albume più resistenti in cucina, e cioè il suggerimento che viene spesso dato di aggiungere un pizzico di sale prima di iniziare a montare. Questo consiglio spesso si legge in libri e riviste di cucina o viene passato di bocca in bocca come \"consiglio della nonna\". La \"scienza in cucina\" sconsiglia questa pratica, perché destabilizza la schiuma, e lo possiamo vedere con un piccolo esperimento. Il sale da cucina (o cloruro di sodio)  nei primissimi istanti della battitura effettivamente aiuta la formazione di schiuma, e questo è probabilmente la spiegazione dell'origine di questo consiglio. Come ho spiegato nell'articolo precedente,  le proteine sono cariche negativamente e si respingono. L'aggiunta di un sale, come il cloruro di sodio, neutralizza parzialmente (in questo caso grazie allo ione sodio)  la carica negativa iniziale delle proteine permettendo a queste di avvicinarsi. Tuttavia lo ione sodio è piuttosto ingombrante, e quindi allo stesso tempo impedisce al reticolo di proteine di formarsi completamente. In più pare che il cloruro di sodio interferisca con il lisozima, una delle proteine dell'albume, fondamentale per dare stabilità alla schiuma. Da ultimo, il cloruro di sodio, amando l'acqua, la \"sottrae\" alla schiuma, contribuendo ulteriormente a destabilizzare la fragile struttura. Questo consiglio forse è nato in qualche fredda cucina settecentesca dove montare a neve gli albumi a mano poteva essere un'impresa faticosa. Ora, con l'avvento delle fruste elettriche, l'aggiunta di sale serve solo, ove necessario, a dare sapore alla preparazione, ma è deleterio per la schiuma delicata che cerchiamo di formare. L'aggiunta di acidi (come l'acido acetico dell'aceto, l'acido citrico del limone, l'acido tartarico, o un sale acido come il cremor di tartaro, alias tartrato acido di potassio) raggiunge lo stesso scopo -aiutare la montatura- con gli ioni H+   senza le controindicazioni del sale. Se siete ancora scettici e credete che i consigli della tradizione siano sempre veritieri, eccovi l’esperimento.  In conclusione, il sale è deleterio per la stabilità della schiuma, e non vi sono reali vantaggi nell’utilizzarlo visto che ormai tutti sono dotati di fruste elettriche. In alcuni casi potrebbe essere semplicemente ininfluente: ad esempio quando si preparano dei soufflé. In questo caso la povera schiuma di albume ha quasi sempre dei problemi ben maggiori dovuti alla presenza di grassi (sono rari i soufflé senza grassi), che \"uccidono la schiuma\" (mai provato a gettare dell’olio nella vasca da bagno piena di schiuma?) per cui aggiungere o meno il sale può avere poco effetto sul risultato finale. Sicuramente comunque non aiuta. Conclusione Il suggerimento \"è meglio aggiungere un poco di sale per montare gli albumi\"  è  Meglio utilizzare acidi per stabilizzare l’albume, se proprio ne avete bisogno. Dario Bressanini" },
    { "title": "Le ricette scientifiche: le meringhe", "text": "Non pubblico molte ricette in questo Blog. Di ricette è pieno il web, per non parlare dei blog, delle riviste, dei libri e persino delle trasmissioni televisive. Alcune sono affidabili e riproducibili, altre no. Il problema è che in questo mare magnum di ricette raramente si può trovare il “perché” di una procedura, di una temperatura, di un ingrediente o di una dose. Preferisco allora concentrarmi sulla spiegazione di ciò che accade quando eseguiamo una ricetta, del perché un certo ingrediente è necessario, o superfluo, o perché una determinata temperatura è l’ideale, o porta al disastro, in modo da dare al cuoco la possibilità di modificare la preparazione con cognizione di causa e non procedendo un po' alla cieca. So bene tuttavia che a volte non è facile districarsi tra spiegazioni scientifiche, con proteine, denaturazioni ed emulsioni, e ricavare una ricetta funzionante. Per cui questa volta vi presento una ricetta completa con le relative spiegazioni del perché e del percome. E avendo appena parlato di albumi, la scelta è obbligatoriamente caduta sulle meringhe. Esistono tre tipi di meringhe: quella francese, di cui ci occuperemo e dove lo zucchero viene aggiunto solido e a freddo, e cotte al forno; quella italiana, dove lo zucchero viene aggiunto liquido e a caldo, e quella svizzera, dove è l’albume ad essere tenuto ad una temperatura leggermente inferiore a quella di coagulazione, circa 60 °C. In realtà esiste anche la meringa giapponese, contenente però anche mandorle tritate oltre a zucchero ed albumi. Analizzeremo una ricetta per le meringhe francesi, molto diffuse in Italia e spesso chiamate semplicemente “meringhe”. In giro sulla rete potete trovare anche ricette che suggeriscono temperature molto più basse, come 50 °C, o molto più alte, come 130 °C. Prima di tutto diciamo subito che i nostri forni casalinghi non sono in grado di tenere delle temperature costanti accurate. Provate a misurare con un termometro da forno e avrete delle belle sorprese. Regolando il forno ad una certa temperatura, questo in realtà continuerà ad oscillare tra temperature inferiori e temperature superiori e tenere \"mediamente\" (si spera) la temperatura desiderata. Ho effettuato delle misurazioni sul mio forno. Impostata una certa temperatura, potete vedere nella tabella le temperature minime e massime raggiunte durante l'oscillazione. Il mio forno, e sicuramente anche il vostro, non è in grado di mantenere 50 gradi costanti. Impostato sui 50 gradi, il mio arriva in realtà fino a 67, sufficienti a cuocere le meringhe, anche se mettendoci molte ore, perché rimane sopra i 60 °C solo per una parte del tempo. E' ovvio che non possiamo  fare affidamento sulla poca precisione del forno: forse impostando il vostro a 50 °C arriverà solo fino a 55 °C e vi ritrovereste con delle meringhe mollicce (ricordate però che la consistenza dipende anche dal rapporto albumi:zucchero e dagli altri fattori che ho descritto in precedenza).  Per quel che riguarda le alte temperature invece,  il rischio è quello di caramellare parzialmente lo zucchero, ottenendo così meringhe con una colorazione beige, abbastanza brutta a mio parere. Qui a destra potete vedere un esempio di cottura a 120 gradi confrontata con una a 90 gradi.E' possibile cuocere fino a 100 °C (effettivi)  senza timore di colorare le meringhe, quindi io regolo il mio forno sugli 80 °C, essendo sicuro così che non andrà mai sotto i 60 °C né sopra i 100 °C. Per quel che riguarda il vostro forno, temo che dobbiate fare delle prove di temperatura Per ora vi saluto. Se questo modo di presentare una ricetta, sicuramente poco ortodosso (vogliamo dire logorroico?), vi è piaciuto magari lo utilizzerò ancora (ma basta meringhe, ne ho fin sopra le orecchie   ) Da ultimo, vi piace la mia lumachina di meringa?  Dario Bressanini" },
    { "title": "Il mio nuovo aiutante", "text": "Sapete che ogni tanto mi concedo un OT (Off Topic, un \"fuori programma\" diremmo in italiano). No, non preoccupatevi, niente \"pippone\" sugli OGM o sulla carne clonata (quello ve lo beccate fra un po'   ) Volevo solo farvi conoscere il mio nuovo assistente (la frusta è mia, grandezza naturale) Non ditemi che non lo conoscete! E' Rémi, il topo-cuoco protagonista dell'ultimo film della Pixar, Ratatouille. Se volete appassionare i vostri figli o nipoti all'arte (e scienza   ) culinaria, vi consiglio di portali al cinema a vedere questo cartone animato (e spero vi divertiate anche voi come mi sono divertito io. Ma forse io sono un caso a parte: ho visto tutti i film della Pixar...) Da quando ha visto Ratatouille mio figlio Simone, che vedete qui intento a leggermi la ricetta della panna cotta, vuole aiutarmi in cucina e nei miei esperimenti, e ne sono molto contento.  Abbiamo una cara amica che lavora alla Pixar,  e ieri ci è arrivato un suo pacco con i regali di Natale contenente, tra le altre cose, il pupazzone del topo-cuoco. Questa sera mio figlio ha voluto a tutti i costi tenere il pupazzo vicino mentre mi aiutava a preparare la panna cotta e sicuramente lo vorrà domani quando prepareremo la salsa ai frutti di bosco da accompagnare al dessert. Tutti possono cucinare! (Auguste Gusteau) Dario, Simone e Rémi" },
    { "title": "Pomodori Umami al glutammato", "text": "I chimici si sono spesso occupati di alimenti e di cucina, pensate a Liebig o a Pasteur. Non capita  spesso però che uno Chef pubblichi un articolo su una prestigiosa rivista di chimica. Non stiamo però parlando di uno chef qualunque, ma di Heston Blumenthal, tre stelle Michelin con il suo ristorante The Fat Duck nel Berkshire in Inghilterra, e uno dei maggiori esponenti di quell’approccio alla cucina chiamato Gastronomia Molecolare, che cerca di porre le conoscenze scientifiche al servizio della buona tavola, per migliorare vecchi piatti e inventarne di nuovi. Blumenthal, insieme ad alcuni ricercatori dell’Università di Reading, in un recente fascicolo della prestigiosa rivista Journal of Agricoltural and Food Chemistry, riporta l’analisi di acido glutammico e di 5’-adenosin monofosfato contenuti in 13 varietà di pomodori: da insalata, ciliegino, etc. Perché mai uno Chef dovrebbe interessarsi a queste molecole? Per rispondere dobbiamo tornare indietro di un secolo. Il glutammato Fino al 1908 si credeva che i sapori fondamentali fossero quattro: dolce, salato, aspro e amaro. In quell’anno il chimico giapponese Kikunae Ikeda stava cercando di capire quale fosse il sapore fondamentale di una tipica zuppa giapponese di alghe e pesce, il dashi, poiché appariva diverso dai quattro conosciuti. Scoprì che il sapore di quella zuppa era dovuto principalmente al glutammato, un sale dell’acido glutammico, un amminoacido, e decise di chiamare Umami il nuovo sapore. Nella nostra lingua potremmo chiamarlo “sapido”. Così come il cloruro di sodio stimola i recettori del sapore “salato”, il glutammato e l’acido glutammico stimolano il sapore umami. Ad essere pignoli il glutammato è  uno ione negativo, che in soluzione è normalmente accompagnato da uno ione positivo, come lo ione sodio. L'acido glutammico è uno degli amminoacidi più abbondanti in natura e lo si può trovare, libero, in molti alimenti quali latte, pomodori, funghi, e in alcune alghe utilizzate dalla cucina giapponese. E’ un amminoacido non-essenziale, cioè il nostro corpo può produrlo  autonomamente. Costituisce il 11-22% degli amminoacidi nelle proteine animali e fino al 40% in quelle vegetali. Le proteine non hanno sapore, ma i loro amminoacidi costituenti sì, e degradando le proteine ne gustiamo il sapore. Questa degradazione, anche parziale, può avvenire durante la cottura dei cibi, oppure per via enzimatica, ad esempio per mezzo della nostra saliva. La produzione di glutammato Ikeda, nel 1908, riuscì ad estrarre 30 grammi di acido glutammico partendo da 40 Kg di alghe konbu fatte bollire in acqua. Questo amminoacido era già stato isolato, nel 1866, dal chimico tedesco Ritthausen, attraverso la scomposizione (idrolisi, dicono i chimici) della gliadina, una componente del glutine del grano. Immediatamente Ikeda pensò di brevettare la produzione di glutammato di sodio (MSG = Mono Sodium Glutamate) a partire dal glutine, che ne contiene fino al 25% in peso. Nel 1909 il primo barattolino di glutammato di sodio, con il nome commerciale di Ajinomoto, che significa “all’origine del gusto”,  veniva messo in commercio.Nel periodo tra le due guerre mondiali, negli USA e in parte dell’europa, il glutammato venne isolato a partire dei residui dell’estrazione dello zucchero dalla barbabietola. Dopo la seconda guerra mondiale i chimici cominciarono a cercare delle vie per sintetizzare il glutammato completamente in laboratorio. Nel 1963 la Ajimoto company iniziò a produrre glutammato non più dalla decomposizione del glutine ma per via puramente di sintesi chimica, producendo circa 1000 tonnellate al mese. Tuttavia questo metodo di produzione ebbe vita breve, perché da lì a pochi anni sarebbe stato soppiantato completamente da un metodo di produzione, usato ancora oggi, che utilizza una fermentazione batterica (un po’ come per produrre l’aceto o lo yoghurt) La produzione mondiale di glutammato stimata è circa di due milioni di tonnellate all’anno, di cui un milione solamente in Cina. La produzione, e il consumo, in occidente è abbastanza limitata.  Le altre sostanze Umami Nel corso degli anni furono scoperte altre sostanze dal sapore umami presenti nei cibi: in particolare il 5’-guanosin monofosfato (GMP) e il 5’-inosin monofosfato (IMP). Avete un dado in casa? Leggete l’etichetta. Quasi sicuramente contiene queste sostanze sotto forma di sale: glutammato monosodico,  guanilato disodico e inosinato disodico. Tutte stimolatrici dell’umami. Sono sostanze naturali che per secoli, inconsapevolmente, i cuochi giapponesi e cinesi hanno utilizzato per costruire piatti complessi, spesso stimolando tre o quattro sapori fondamentali contemporaneamente, a differenza della cucina occidentale che raramente ne stimola più di due alla volta. I funghi shiitake ad esempio, molto usati nella cucina cinese e giapponese, sono ricchi di GMP mentre il tonno è ricco di IMP. Nel 1958 dei ricercatori scoprirono che il glutammato e i 5’-ribonucleotidi –così viene chiamata quella famiglia di sostanze– hanno un’azione sinergica: cioè in presenza ad esempio del GMP, serve molto meno glutammato per esercitare la stessa stimolazione del sapore umami. Il riconoscimento dell’Umami come sapore fondamentale distinto dai quattro classici (salato, aspro, dolce, amaro) è stato immediato nella cultura asiatica, ma molto lento in quella occidentale, forse per un motivo culturale. Nella cucina occidentale spesso l’umami è stimolato insieme al gusto salato, e supportato dalla presenza di grassi animali. Questo fatto può aver ritardato la sua accettazione come sapore indipendente dagli altri. Pensate al brodo di carne, tipico della cucina occidentale. Nel brodo, a causa della lunga cottura della carne, si producono sia molecole di glutammato, dalla degradazione delle proteine, sia 5’-ribonucleotidi, che in sinergia stimolano l’umami. Ed è per questo che tali sostanze le ritroviamo nel “dado da brodo” commerciale. Tuttavia, nel brodo è anche presente il sapore salato, sia dal cloruro di sodio aggiunto dal cuoco che naturalmente presente nella carne. In più la presenza di grassi animali veicola molti altri aromi che possono coprire il gusto umami. Nel 1825 Brillat-Savarin, nel suo famoso trattato “La Fisiologia del Gusto”, attribuisce il “sapore del brodo” ad una sostanza non ancora identificata ma secondo lui presente nella carne e che quindi si ritrova disciolta nel brodo. Chiamò questa ipotetica sostanza “Osmazoma”. Studi successivi hanno dimostrato che Brillat-Savarin aveva torto, e che l’osmazoma non esisteva. Non c’era motivo quindi di accettare l’idea che il brodo di carne stimolasse un sapore diverso dai classici quattro (il glutammato, assaggiato a se, non ha un sapore che ricordi la carne). Nelle tipiche zuppe giapponesi invece, come il già citato dashi, i grassi sono assenti e il sale non è aggiunto, ed è stato quindi più facile riconoscere l’umami come sapore dominante e attribuire al glutammato la capacità di stimolarlo. Anche se il cloruro di sodio non viene aggiunto, il sodio presente nel glutammato fornisce comunque una sensazione di salato difficile da separare, gustativamente, dal gusto umami. Solo nel 2000 l’Umami è stato accettato pienamente tra i sapori fondamentali, con la scoperta dei recettori che vengono stimolati dal glutammato e dalle altre sostanze. Il Pomodoro Umami Il pomodoro è uno dei vegetali a più alta concentrazione di acido glutammico libero, concentrazione che aumenta molto con la maturazione e la cottura. Il pomodoro contiene anche un altro stimolatore dell’umami: il 5’-adenosin monofosfato (AMP). Queste due molecole, analizzate da Heston Blumenthal, sono il motivo per cui spesso il pomodoro è cotto insieme alla carne o al pesce: intensifica il sapore degli ingredienti a cui è associato. Blumenthal distingue tra la “carne” del pomodoro, la parte soda direttamente sotto la buccia, e la “polpa”, quella fase semiliquida al centro del pomodoro che contiene i semi. Un gruppo di “assaggiatori”, addestrati a riconoscere il sapore umami, ha trovato che la polpa vicino ai semi è molto più sapida della carne soda, e le analisi hanno confermato una maggiore concentrazione di acido glutammico e di AMP, anche sei volte superiore per alcune varietà di pomodori. L’osservazione è culinariamente interessante perché spesso la polpa viene eliminata, anche per questioni estetiche, mentre sarebbe meglio utilizzarla, dopo aver filtrato i semi. Se volete vedere come Heston Blumenthal usa la polpa di pomodoro per preparare una “salsa da Hamburger” casalinga, potete andare sul sito della BBC, e selezionare “Week 2, Tomato sauce”. La cucina italiana è spesso associata al pomodoro, e non stupisce quindi che sia gustosa e saporita, anche se è molto difficile riuscire a isolare l’umami dagli altri sapori assaggiando il pomodoro, perché questo è anche ricco di acidi e di zuccheri. Le analisi mostrano che più è maturo il pomodoro più è ricco di glutammato. Altri vegetali stimolatori dell’umami, ma in misura molto minore del pomodoro,  sono i piselli, il mais, le cipolle, le verze, gli asparagi e gli spinaci. E gli altri cibi? La nostra gastronomia utilizza moltissimo anche un altro ingrediente che detiene il record mondiale di glutammato contenuto: il formaggio parmigiano. Ogni 100 grammi ne contiene 1.2 grammi. Ogni volta che aggiungete del parmigiano ad una ricetta state anche utilizzando le capacità del glutammato di stimolare il sapore umami, e più è stagionato e più ne contiene. Ho sperimentato personalmente l’effetto della presenza del glutammato nel Parmigiano stagionato qualche mese fa, quando ho avuto l’occasione di acquistare un pezzo, favoloso, di  Parmigiano Reggiano stagionato 38 mesi e di confrontare il suo gusto con quello ordinario, stagionato 24 mesi, acquistato al supermercato. Quello più stagionato era incredibilmente più gustoso e saporito, pur essendo molto meno salato di quello stagionato solamente due anni. Saporito ma non molto salato: ecco il glutammato, e l’umami, in azione. I cibi stagionati sono generalmente più ricchi di glutammato, perché con la stagionatura le proteine si degradano, liberando acido glutammico libero. Questo effetto lo possiamo ritrovare nel formaggio Roquefort, ma anche nei prosciutti stagionati. Un altro ingrediente ricco di glutammato e di 5’-ribonucleotidi sono le acciughe conservate sotto sale, che non per nulla sono a volte usate, in piccole quantità, come “ingrediente segreto”   dai cuochi in altre preparazioni, per intensificare i sapori senza che si senta, ovviamente, il sapore di acciuga. La salsa di soia è ricchissima di glutammato, e non ci stupisce visto che proviene dalla fermentazione della soia e del grano e quindi dalla degradazione delle sue proteine. Forse l’utilizzo più antico, ovviamente inconsapevole, del glutammato ottenuto attraverso idrolisi delle proteine risale agli antichi romani e ai greci. Il garum, o liquamen, nell’antica Roma era una salsa ottenuta dalla fermentazione prolungata del pesce, chiamata garon in grecia. Era ovviamente ricca di glutammato, e Apicio, nel suo De Re Coquinaria, la cita spessissimo come condimento indispensabile a molte delle ricette. L'immeritata “fama” del glutammato Se appartenete a quel gruppo, vasto, di persone che vedono nel glutammato una “schifezza chimica”, forse dovreste considerare l’ipotesi di avere un pregiudizio culturale. Pensateci: tutte le osservazioni e obiezioni che si sentono spesso fare verso il glutammato si possono fare anche al normale sale da cucina. Il cloruro di sodio stimola un sapore fondamentale. Anche il glutammato. Il cloruro di sodio intensifica la percezione di altri sapori fondamentali. Anche il glutammato. Il cloruro di sodio è naturalmente presente nei cibi. Anche il glutammato. Troppo sale rovina il cibo. Idem per il glutammato. E così via... Il cloruro di sodio tuttavia ormai è ben radicato nella nostra cultura culinaria, e non ci verrebbe mai in mente di “accusarlo” di “alterare la percezione del gusto in modo artificiale”. Voi salate l’acqua della pasta vero? Non state forse alterando di proposito il “sapore vero” della pasta? Alla stessa maniera, anche l’accusa di “mascherare la mancanza di sapore delle materie prime” è debole: accusereste forse la farina di grano duro, con cui viene prodotta la pasta, di essere di “bassa qualità” solo perché cucinata senza sale è, francamente, orrenda? (e non vale cavarsela aggiungendo un sugo molto saporito   ) E’ verissimo che il glutammato può mascherare la povertà di alcune materie prime, ma questo è all’ordine del giorno anche per sale e zucchero. Che colpa ne ha il povero glutammato se madre natura ci ha fornito di recettori specifici per apprezzarlo, così come per sale e zucchero? La colpa semmai è in chi usa materie prime di scarsa qualità. Il proverbiale “pizzico di sale” lo aggiungiamo quasi ovunque, anche nelle torte per esaltare il dolce e gli altri sapori, ed è solo un fatto culturale che ci fa considerare il sale parte integrante della ricetta mentre invece il glutammato no. Sappiate che nelle cucine orientali, accanto al barattolino del sale, come quello che avete in cucina, c’è spesso il barattolino del glutammato, dal 1909, e per la loro cultura è parte integrante delle ricette. Annualmente se ne producono circa due milioni di tonnellate. Se siete curiosi di usarlo e volete comprarne un barattolino, potete andare in qualche negozio di generi alimentari asiatici. Con questo non voglio dire, ad esempio, che il brodo fatto con il dado è equivalente al brodo fatto con un bel pezzo di carne, assolutamente. La differenza c’è e si sente. Voglio però convincervi che a mio parere è assurdo demonizzare a priori una molecola per cui madre natura si è addirittura premunita di fornirci di recettori appositi. Che la si usi, se si deve usare, in modo corretto, come abbiamo imparato a fare con il sale e lo zucchero (beh, non tutti hanno imparato a farlo   ) MSG “nascosto” Il livello di diluizione di soglia, sotto il quale il glutammato non è percepito, è di circa 0.3 grammi per litro di acqua. Più basso di quello del sale (circa 2 grammi per litro) e dello zucchero (5 grammi per litro). Se la quantità media di sale da cucina contenuta in una zuppa o un brodo è di circa 10 grammi per litro, il glutammato viene utilizzato in concentrazioni che vanno da 1 a 5 grammi per litro. Tuttavia, se sono presenti anche piccole quantità di 5’-ribonucleotidi, che di per sé non hanno granchè sapore, si possono usare quantità 6-8 volte inferiori di glutammato per ottenere la stessa intensità di sapore. Il sodio contenuto nel glutammato fornisce la sensazione di salato, ma normalmente nelle preparazioni viene aggiunto anche del sale. Tuttavia poiché il glutammato esalta anche il sapore salato, serve una quantità minore di cloruro di sodio per ottenere la stessa sensazione di salato, a tutto vantaggio di chi ha bisogno di ridurre l’apporto di sale nella dieta. In alcuni casi, visto il pregiudizio che persiste in molti consumatori sul suo utilizzo, la sua presenza viene “occultata” diciamo così, da altre diciture (legali, intendiamoci), come “proteine idrolizzate” oppure “estratto di lievito”. Potete leggere queste diciture ad esempio in alcuni “dadi biologici”. Come vi ho spiegato, l’acido glutammico è un amminoacido abbondante in natura, e si può ricavare quindi anche semplicemente per degradazione di proteine, che vengano dalle cellule del lievito o dalla soia non fa alcuna differenza, sempre di acido glutammico si tratta. Addirittura Ikeda, nel suo articolo del 1909 dice Quindi, se un produttore orgogliosamente vi dice “Noi non usiamo glutammato”, ma sull’etichetta leggete “estratto di lievito”, fatevi una grassa risata. Ma non dovete sentirvi (troppo) ingannati, non più di quanto dovreste sentirvi ingannati dal fatto che sull’etichetta del parmigiano non c’è scritto “contiene glutammato naturale”. Casomai dovrebbe farvi riflettere su questa “fobia antichimica” ormai largamente diffusa che altera persino la percezione di quello che mangiamo. La prossima volta sfateremo il mito della famosa \"sindrome da ristorante cinese\" A presto  Dario Bressanini Bibliografia Culinary applications of Umami - Food technology maggio 2005 Differences in Glutamic Acid and 5'-Ribonucleotide Contents  between Flesh and Pulp of Tomatoes and the Relationship with  Umami Taste - Maria-Jose Oruna-Concha, Lisa Methven, Heston Blumenthal, Christopher Young, and Donald S. Mottram, J. Agric. Food Chem., 55 (14), 5776  -5780,2007 The Monosodium Glutamate Story: The Commercial Production of MSG and Other Amino Acids Addison Ault, J. Chem. Educ. 2004  81 347 New Seasonings - Kikunae Ikeda  Chem. Senses 27: 847-849,  2002 Umami and Food Palatability - Shizuko Yamaguchi and Kumiko Ninomiya, The journal of Nutrition 2000;130:921S-926S" },
    { "title": "Miti culinari 3: la sindrome da ristorante cinese", "text": "Se cercate sul web notizie che riguardano il glutammato, troverete molte pagine palesemente “terroristiche”, specialmente nei siti di “informazione alternativa”, che in realtà è spesso solo cattiva informazione, solitamente privi di qualsiasi straccio di riferimento scientifico. Articoli che imputano al glutammato le peggiori nefandezze: dal morbo di Alzheimer ai danni al cervello dei bambini alla cecità, passando per gli immancabili tumori. Ovviamente nessuno di questi siti, conditi solitamente con qualche complotto mondiale, vi ricorda che un etto di ottimo parmigiano contiene 1.2 grammi di glutammato libero e che il nostro corpo produce e metabolizza il glutammato naturalmente. Lasciamo perdere per ora quindi questa web-spazzatura (ma se proprio avete fretta e volete toccare con mano googlate ad esempio “glutammato e il gusto che uccide” oppure “Intervista al Dottor Russell Blaylock”). Moltissimi studi sono stati eseguiti per investigare quella che è stata chiamata la “Sindrome da ristorante cinese”, che comprende un fastidioso mal di testa, debolezza, asma, palpitazioni, rossore in viso e altri sintomi che apparentemente alcune persone provano dopo aver mangiato in un ristorante cinese. L’origine di questa storia è la seguente. Nel 1968 il dottor Robert Kwok scrive una lettera, non un articolo scientifico, alla prestigiosa rivista di medicina The New England Journal of Medicine, dicendo Descrive poi i sintomi e continua dicendo “la causa è oscura”. Prosegue suggerendo alcune possibili cause: un ingrediente della salsa di soia, oppure il vino usato in cottura, o il glutammato di sodio, o ancora l’alto livello di cloruro di sodio utilizzato nella cucina cinese (livello che spesso causa anche una certa sete dopo il pasto). Chiude la lettera suggerendo di investigare l’origine dei sintomi, da buon scienziato, senza propendere a priori per nessuna causa. Quella lettera colpi' l'attenzione della stampa (non c’era ancora il web    ) e da quel momento, sui giornali e nell’immaginario popolare occidentale, il glutammato è stato accusato di essere il colpevole della “sindrome da ristorante cinese”. Era infatti un ingrediente praticamente sconosciuto al pubblico americano dell'epoca e quindi, a differenza di sale o salsa di soia, un ottimo bersaglio. Quello che non si conosce fa sempre un po’ paura. Un poco di buon senso avrebbe dovuto consigliare di andare più cauti, visto che non risulta che in Cina milioni e milioni di persone soffrano di mal di testa lancinanti, per non parlare dei consumatori di Grana Padano e Parmigiano Reggiano. Comunque, sapete che quando un mito comincia a diffondersi non si riesce più a domarlo, specialmente quando molte persone desiderano credere al mito. In ogni caso, gli scienziati si misero all'opera, e arrivarono le prime smentite scientifiche, (una del nostro Silvio Garattini, del 1970)  ottenute eseguendo dei test alla cieca e dei placebo, che dimostravano l'assenza di correlazioni tra il mal di testa lamentato e il glutammato. Ma come accade per ogni leggenda urbana complottista, ogni smentita della scienza ufficiale veniva, anzi, interpretata come segno dell’esistenza di qualche oscura macchinazione delle aziende che producono MSG. Nel frattempo in Cina continuarono allegramente a produrre e consumare un milione di tonnellate di glutammato ogni anno. A dir la verità la colpa dell’attuale cattiva fama del glutammato è anche degli scienziati, che pubblicarono vari studi mal fatti in cui si pretendeva di dimostrare, ad esempio, che una buona fetta della popolazione soffriva di questa sindrome. Studi successivi mostrarono l’inadeguatezza di quei lavori, ma questo lento procedere della scienza, anche un po’ a tentoni, alla cieca, e apparentemente contraddittorio, spesso non riesce ad essere apprezzato dall’informazione non-scientifica e dal grande pubblico, che vuole certezze assolute e immediate. Ogni articolo viene spiattellato sulla stampa come la verità rivelata, senza mezze misure o dubbi. Presentato in questa maniera, quando eventualmente viene smentito da uno studio successivo (cosa che assolutamente non deve stupire, nel normale progredire della scienza) si genera confusione e sospetto nel pubblico che non può fare a meno di chiedersi “Ma come? Prima mi dicono una cosa e ora il suo contrario? A chi devo credere?”. Inutile dire che quei siti di disinformazione che ho citato prima richiamano solamente gli studi “accusatori” e mai quelli successivi che mostrano i problemi nei precedenti lavori. Per coloro interessati a questa lunga storia di studi e controstudi, rimando ad una recente rassegna intitolata “Reconsidering the effects of monosodium glutamate: A literature review”. Una \"rassegna\" (o Review) e' un articolo che passa, come dice il nome, in rassegna tutti gli articoli scientifici pubblicati fino ad allora, per riassumere lo stato della ricerca in un determinato campo. Leggendo l'articolo si scopre ad esempio che il primo studio che pretendeva di collegare il glutammato alla sindrome da ristorante cinese è stato fatto su solo 6 (sei) soggetti, e non era neppure uno studio alla cieca. Di nessun significato scientifico dunque. Eseguire studi alla cieca (cioè studi in cui il soggetto non sa cosa gli viene somministrato) è fondamentale in questo campo. Eseguendo uno studio di questo tipo su soggetti che dichiaravano dell'asma e altri sintomi derivanti dal consumo di glutammato, somministrando alla cieca a metà gruppo del glutammato e all'altra metà del placebo (cioè una sostanza senza nessun effetto) non si sono riscontrate differenze nelle reazioni dei soggetti. Altri studi, in buona fede intendiamoci, non avevano tenuto conto di alcuni aspetti risultati poi, a posteriori, fondamentali. Fare ricerca in questo campo è sicuramente molto difficile, e quindi non deve stupire la lunga serie di studi apparentemente in contraddizione. Non basta certo nutrire per qualche tempo dei topi con un \"pastone\" a concentrazioni molto elevate della sostanza sotto osservazione per poter trarre delle conclusioni affidabili trasferibili agli esseri umani. Vi ricordate la questione del \"pesto cancerogeno\" ? L'articolo, del 2006, riassume così 40 anni di studi: Insomma, chi sta male dopo aver mangiato al ristorante cinese deve forse dar la colpa al troppo sale, o alla cattiva qualità degli ingredienti, o ai troppi fritti, o ai grassi o ad altro, ma non al glutammato. Tra parentesi, sappiate che in Cina il cibo cinese è abbastanza diverso da quello che noi siamo abituati a considerare come tale. Un esempio su tutti: i famosi e popolarissimi “involtini primavera” che troviamo ovunque nei ristoranti e nei locali d’asporto qui in Italia, non esistono in Cina e sono una bastardizzazione occidentale, un po' come gli \"spaghetti bolognese\" in Gran Bretagna e le \"fettuccine Alfredo\" negli USA sono delle ricette \"simil-italiane\". Tornando a noi, considerate anche che il glutammato di sodio, una volta raggiunto l’ambiente fortemente acido dello stomaco, si ritrasforma in acido glutammico, e viene metabolizzato nella stessa maniera in cui le proteine della nostra dieta vengono metabolizzate. Dall’ingestione di 80 grammi di proteine, il nostro corpo ricava mediamente 15 grammi di acido glutammico, per cui è difficile immaginare che un grammo in più aggiunto possa causare più problemi, ad esempio, di una succulenta fiorentina da mezzo kilo   o di una doppia porzione di melanzane alla parmigiana   . Chiudiamo questa sezione con le parole di una organizzazione Europea che si occupa di sicurezza alimentare e qualità degli alimenti (organismo cofinanziato dalla Commissione Europea e da alcune aziende alimentari)  Veniamo al \"complottismo\" da tavola.Esiste un genere letterario ben diffuso che consiste nello scrivere un libro accusando la sostanza X di causare le patologie Y e Z. Forse non avete idea di quanto sia diffuso questo genere letterario, specialmente negli Stati Uniti. Con l'arrivo del Web tutto si è amplificato. Potete trovare libri e siti contro il glutammato, contro l'aspartame, contro il timerosale nei vaccini (altra leggenda urbana che collega l'autismo ai vaccini...), ma anche contro il semplice zucchero (cercate con google \"zucchero veleno\" e fatevi quattro risate) e tantissime altre sostanze. Spessissimo questi \"pamphlet\" sono ospitati in siti di \"medicina naturale\", \"naturopatia\" e via discorrendo, oppure in siti che si occupano di \"complotti\", e \"lottano\" affinché l'ignaro lettore possa venire a conoscenza di quello che governi e multinazionali (potevano mancare?) vogliono nascondere: dalle scie chimiche alle \"cure naturali\" contro il cancro, passando per omeopatie, cristalloterapie, fusioni fredde, energia dalla canapa indiana, invasioni aliene etc.etc.etc... Veniamo all'articolo sul glutammato (che trovate anche qui e copiaincollato un po' ovunque sulla rete). Prima di tutto concedetemi un commento sulla forma: questa non è un'intervista. O meglio, lo è tanto quanto un'intervista di Emilio Fede a Berlusconi, o di Gianni Minà a Fidel Castro Seconda cosa: quando si parla di argomenti scientifici è obbligatorio documentare quello che si dice. Che piaccia o meno ai complottisti di professione, è così che funziona la scienza ed è così che riesce, anche se magari lentamente, a distinguere i fatti dimostrati dalle opinioni personali, la scienza buona dalla pseudoscienza. Anche io, nel mio piccolo, pure quando parlo di argomenti leggeri come le meringhe, fornisco tutta la bibliografia da cui ho tratto le informazioni che vi riporto. L'articolo in questione invece è tutto infarcito di \"sappiamo\", \"abbiamo scoperto\", \"è noto\"  e così via. Affermazioni che servono a infondere nel lettore \"sicurezza e fiducia\" nell' \"autorità\" di chi parla. Ma se avete due secondi di tempo, prendetevi la briga di andare a verificare su PubMed, il database mondiale di articoli biomedici, la competenza del Dr. Blaylock RL sul glutammato e argomenti simili. Il suo articolo di ricerca più recente (dice di essere un neurochirurgo) risale  al 1981!  Compaiono solamente 8 articoli dal 1974, e nessuno di questi riporta ricerche sull'acido glutammico. Oh certo, se invece cercate con google vi vengono fuori caterve di pagine, ma le ricerche scientifiche serie mica vengono pubblicate sul web, dove chiunque può scrivere qualsiasi cosa e sostenere pure di essere un martire imbavagliato dalla \"scienza ufficiale\" (qualsiasi cosa voglia dire). Intendiamoci: mica tutto quello che viene pubblicato sulle riviste \"serie\" è da prendere come oro colato. E neanche tutti gli scienziati la pensano alla stessa maniera su varie questioni. Ma la pubblicazione secondo le strette regole che gli scienziati si sono autonomamente dati è una condizione necessaria, anche se non sufficiente, per la qualità della ricerca presentata. Poi penserà la comunità scientifica, riesaminando i dati, rifacendo gli esperimenti, osservando fatti nuovi, a separare la gramigna dal grano. Purtroppo di questi tempi, la gramigna finisce spesso sul web. Ma allora, \"abbiamo scoperto\" Chi? Dove? Come? Quando? Perché ? Beh, sul perché  ci sono pochi dubbi: potete acquistare i suoi libri \"Excitotoxins: The Taste That Kills\" per 17.95$, 'Health and Nutrition Secrets'  per 22.95$ e 'Natural Strategies For Cancer Patients' per 15$.  E non dimentichiamo che, come dice nell'articolo: Illuminante anche la \"lisciata di pelo\" al popolo dei blog, in modo che diffondano il suo \"verbo\": Chissà, magari prima o poi Beppe Grillo, se non l'ha già fatto, parlerà del glutammato in qualche suo spettacolo. In fondo il meccanismo è lo stesso: giocare sul naturale desiderio di ognuno di noi di \"agire e fare qualcosa\" e di \"non essere parte dell'ingranaggio\". Ora facciamo le pulci un po' a casaccio: Questo, se avete letto lo scorso articolo, sapete che è falso.  Il pomodoro contiene anche glutammato libero, cosi come il già citato parmigiano e altri formaggi stagionati, i piselli, i funghi, il prosciutto e un buon brodo di carne. Basterebbe questa osservazione per far cadere tutto il suo castello complottista. Questo poi è troppo ridicolo: E' noto infatti che fuori dai ristoranti di Reggio Emilia e Parma sostino permanentemente delle ambulanze per soccorrere con dei defribillatori gli incauti avventori. \"1, 2, 3, libera!!!\"    Maddai..... Da ultimo, (e la smetto qui perché sembra di sparare sulla croce rossa) Beh, sappiate che dei 20 amminoacidi liberi presenti nel latte materno (e spero proprio che nessuno voglia contestare che l'allattamento al seno è quello più \"naturale\" e adatto al neonato) l'acido glutammico è il più abbondante. Rappresenta più del 50% degli amminoacidi liberi presenti, e 100 grammi di latte materno contengono 19 milligrammi di acido glutammico libero, a fronte dei soli 4 del latte di capra e di un solo milligrammo del latte di vacca. Ma allora, esistono studi seri che mostrano dei danni da attribuire al glutammato? Certo, come per tante altre sostanze che assumiamo giornalmente. Sui topi ad esempio, ma a dosi \"da cavallo\"   . Mettendo 20 grammi di glutammato ogni 100 grammi di cibo per varie settimane, si sono prodotti dei danni agli occhi dei ratti. Oppure somministrandolo puro a stomaco vuoto. Insomma, la faccenda è simile alla questione del \"pesto cancerogeno\", ricordate?. Così vengono eseguiti  molti studi sulla tossicità delle sostanze, ma finché non c'è anche uno studio epidemiologico, i risultati non sono trasferibili automaticamente agli uomini, che grazie al cielo mangiano in modo diverso   . Paracelso diceva che \"è la dose che fa il veleno\" e questo si deve sempre ricordarlo quando si vogliono estrapolare delle ricerche di laboratorio sui ratti all'alimentazione umana. Nel 1988 esperti della FAO e dell'OMS hanno esaminato tutta la letteratura scientifica sul glutammato, e hanno prodotto un \"consensus document\", seguito dalla valutazione della commissione Europea nel 1991. La conclusione era che il glutammato non rappresentava un rischio per la salute. Nel 2006 e' stato pubblicato un aggiornamento di quei documenti. Le conclusioni sono che: E se non avete ancora avuto una crisi di rigetto dal MSG   potete anche leggervi il rapporto dell'autorità australiana sulla sicurezza alimentare o, per una lettura più leggera, questo articolo apparto sul Guardian, intitolato \"ma se il glutammato fa tanto male, perché in Asia non hanno tutti il mal di testa?\" Basta, ora vado a mangiarmi un pezzo di parmigiano stravecchio Dario Bressanini Chinese restaurant syndrome [Letter]. R. Kwok,  N Engl J Med 278 (1968), p. 796. Monosodium Glutamate and the Chinese Restaurant Syndrome P. L. MORSELLI e S. GARATTINI Nature 227, 611 - 612 (08 August 1970) Reconsidering the effects of monosodium glutamate: a literature review, Freeman M. J Am Acad Nurse Pract. 2006 Oct;18(10):482-6. Glutammato sul sito dell'Unione Europea. Umami and Food Palatability - Shizuko Yamaguchi and Kumiko Ninomiya, The journal of Nutrition 2000;130:921S-926S The Safety Evaluation of Monosodium Glutamate Ronald Walker and John R. Lupien J Nutr. 2000 Apr;130(4S Suppl):1049S-52S. Consensus meeting: monosodium glutamate – an updateK Beyreuther, HK Biesalski, JD Fernstrom, P Grimm, WP Hammes, U Heinemann, O Kempski, P Stehle, H Steinhart and R Walker, European Journal of Clinical Nutrition (2006), 1–10" },
    { "title": "Le ricette scientifiche: la carbonara", "text": "Il 17 gennaio scorso era il \"Carbonara day\". Moltissimi ristoranti italiani, in tutto il mondo, hanno servito questo popolare piatto della cucina romana, facile da eseguire, ma altrettanto facile da preparare male. Io ne sono ghiotto, e quindi mi è sembrata l'occasione buona per analizzare scientificamente la pasta alla carbonara. Prima di proseguire, vi avviso che questa è una delle infinite varianti della carbonara.  La pasta è solitamente una pasta lunga, come gli spaghetti. C'è chi ci mette l'aglio, ma a mio parere stona. C'è chi mette le uova intere, ma io preferisco il solo tuorlo. C'è chi ci aggiunge della panna, e questo è causa di infinite discussioni tra il partito \"pro-panna\" e quello \"morte-alla-panna\". Di solito il partito \"morte-alla-panna\" si richiama alla tradizione (che però come vedremo è tutt'altro che chiara) e \"strapazza\" chi ce la mette. La panna viene aggiunta, dicono i suoi sostenitori, per rendere più cremoso il piatto. Tuttavia, a mio parere, se siete costretti ad aggiungere la panna alla carbonara per renderla cremosa, forse seguite una ricetta non ottimale: la cremosità dovrebbe venire dall'uovo. Una pasta alla carbonara come Dio comanda deve essere cremosa, e il tuorlo deve essere appena coagulato: non stiamo mica facendo una frittata. Ancora una volta il controllo della temperatura è cruciale per la buona riuscita del piatto. In questo caso ci interessa la temperatura di coagulazione dell'uovo, sia che si aggiungano i soli tuorli oppure anche gli albumi. Avevamo già parlato della temperatura di coagulazione dell'uovo tempo fa, parlando dell'Uovo cotto a 65 gradi. Riassumo per gli assenti: l'uovo andrebbe cotto alla temperatura di coagulazione delle proteine, che è sempre minore di 100 °C. Vi sono diverse proteine nell’uovo, e ognuna coagula a temperature diverse. L’ovotransferrina, nell’albume, comincia a coagulare a 62 °C e diventa un solido morbido a 65 °C. Poiché l’ovotransferrina costituisce solo il 12 per cento delle proteine dell’albume, questo rimane morbidissimo a questa temperatura. Il tuorlo comincia ad inspessire proprio a 65 °C e solidifica completamente a 70 °C. La pasta alla carbonara quindi non dovrebbe superare i 65 gradi, se vogliamo che l'uovo rimanga morbido. E' chiaro che, a differenza di quando si cucina un arrosto, un termometro in questo caso non è molto utile, poiché in pochi secondi dobbiamo mescolare le uova, a temperatura ambiente, con la pasta lessata a 100 gradi, e il guanciale o la pancetta a temperature ancora superiori. Una soluzione empirica, ma soddisfacente, consiste nell'utilizzare il calore residuo della pasta scolata, assieme eventualmente ad un poco di acqua di cottura, per portare l'uovo ad una temperatura tra i 65 °C e i 70 °C, contando anche sul fatto che il processo di coagulazione proteica non è immediato, e mescolando velocemente la pasta si allontana rapidamente dai 100 gradi iniziali. Se le temperature si alzano troppo la cremosità va a farsi benedire, perché le proteine dell'uovo \"strizzano\" fuori l'acqua dal reticolo proteico, diventando asciutte, come in una frittata venuta male. Questo significa che è sconsigliabile saltare in padella la pasta dopo aver mescolato l'uovo: cinque secondi di troppo e vi ritrovate con una frittata. L'altro ingrediente della carbonara che ha qualche particolarità scientifica è il pepe. La sostanza principalmente responsabile della sensazione di \"pizzicore\" del pepe è un alcaloide chiamato piperina.  Gli alcaloidi sono sostanze naturali di origine vegetale contenenti azoto che frequentemente hanno degli effetti fisiologici e farmacologici sul corpo umano. Alla famiglia appartengono ad esempio la nicotina, la cocaina, la caffeina, la stricnina e la capsaicina. Quest'ultima è la responsabile principale della sensazione di bruciore del peperoncino. Benché a volte pepe e peperoncino siano accomunati, le sostanze chimiche in gioco, e gli effetti, sono diversi, e probabilmente anche i recettori in gioco: quello attivato dalla capsaicina del peperoncino è attivato anche dal calore, da cui la sensazione di bruciore in bocca. La piperina del pepe invece pare agisca come irritante a livello del nervo trigemino, da lì l'origine del pizzicorino. Le sostanze aromatiche del pepe si ossidano rapidamente all'aria, per cui il pepe dovrebbe sempre essere macinato al momento. Ecco il risultato, con delle linguine:  Due note: io solitamente non ho molto rispetto per la tradizione culinaria, e se un ingrediente non mi piace non esito a sostituirlo o a eliminarlo, in barba alla tradizione. In questo caso non ho usato il pecorino, come richiederebbe la tradizione, ma solamente il parmigiano. Lo preferisco. Fatemi causa   . Secondo: ho sempre usato solamente la pancetta, più saporita. Per l'occasione invece ho comperato del guanciale, ma l'esperimento in famiglia è stato sonoramente bocciato, per cui dalla prossima volta tornerò ad utilizzare solamente pancetta tesa non affumicata. Ecco uno schema stringato della ricetta: Ho visto usare questo modo di riassumere le ricette sul web. Lo trovo molto efficace e adatto ad un Blog scientifico, visto che sull'asse X dello schema c'è il tempo, sull'asse Y gli ingredienti e le coordinate rappresentano le azioni da compiere   . L'origine di questo piatto è molto discussa. Le sue tracce infatti svaniscono prima della fine della seconda guerra mondiale. A quanto pare non si trovano ricette scritte della carbonara precedenti la fine della guerra, né in libri né su giornali o riviste. C'è chi sostiene che forse questo piatto deve il suo nome a dei boscaioli che andavano sull'appennino a far carbone di legna e che portavano con sé pancetta, uova e pecorino, con cui condire la pasta. Un punto debole di questa teoria, oltre alla già accennata inesistenza della ricetta nei ricettari popolari dell'epoca, è la presenza di una spezia costosa come il pepe, non certo da utilizzare tutti i giorni e alla portata delle tasche di boscaioli. In più, per produrre carbone di legna, i boscaioli dovevano passare lunghi periodi nei boschi, senza la possibilità di conservare le uova in maniera soddisfacente. Un'altra teoria fa risalire la carbonara ad un nobile napoletano, Ippolito Cavalcanti, e al suo libro del 1837 \"La cucina teorico pratica\". Ma a quanto pare nel libro la ricetta più simile non ha né guanciale né pancetta, e le uova sono stracotte. La teoria più affascinante, che spiegherebbe l'assenza di tracce nella tradizione popolare, fa risalire la carbonara alla liberazione da parte degli alleati. Così descrive questa ipotesi l'enciclopedia della gastronomia di Marco Guarnaschelli Gotti: La carbonara un'invenzione americana quindi?   Forse, ma forse no. Ho trovato in rete un'intervista a Renato Gualandi, famoso Chef  bolognese della seconda metà del secolo scorso. Gualandi, ricordando le sue vicissitudini appena finita la guerra, spiega come cucinò i primi \"spaghetti alla carbonara\": Sarà vera questa storia? Non ho trovato nessuna pagina italiana, in rete, citare questa intervista, per cui ve la passo come l'ho trovata; un altro tassello per risolvere il mistero. Di sicuro non esiste LA ricetta della carbonara, e questo è tipico della cucina italiana, che non ha avuto un Escoffier e altri Chef a codificarla. Si può discutere per anni se l'amatriciana si faccia con la cipolla o senza, o se la carbonara si faccia con il guanciale o con la pancetta. Ma non si arriverà mai alla risposta, perché quasi sicuramente la ricetta \"originale\" semplicemente non è mai esistita. O magari consisteva davvero in bacon e uova in polvere, per cui avrebbero torto tutti A presto  Dario Bressanini" },
    { "title": "Il Burro Chiarificato", "text": "Il burro è normalmente solido a temperatura ambiente, e fonde mediamente attorno ai 37 gradi. Tuttavia il suo punto di fusione non è ben definito: a mano a mano che si scalda il burro diventa morbido e spalmabile e solamente arrivati a 40 °C è completamente fuso. Le sue caratteristiche di spalmabilità dipendono dalla temperatura. E' impossibile spalmare su una fetta di pane del burro appena tolto dal freezer. Il burro diventa spalmabile a partire dai 15 gradi circa. È per questo che, in un frigorifero, lo scomparto per il burro è solitamente nella parte superiore della porta, la zona più calda del frigorifero; purtroppo ancora troppo fredda per farlo rimanere morbido e spalmabile. D’altra parte è problematico da utilizzare, ad esempio in molte preparazioni di pasticceria, quando la temperatura ambiente è troppo elevata, perché è troppo molle. Questi sono due dei motivi per cui in molti paesi del mondo, specialmente quelli che consumano molto burro crudo, il consumo di questo alimento è diminuito moltissimo negli ultimi decenni, a favore della margarina, che in alcuni paesi è consumata ora più del burro. Come mai il comportamento del burro differisce così tanto da quello, ad esempio, del ghiaccio? Avete mai visto il ghiaccio molle? No di certo: ad una temperatura ben definita da solido si trasforma in liquido. Il burro però ha una composizione complessa, come abbiamo già visto e ad ogni temperatura tra -40 °C e 40 °C è una miscela di un liquido e un solido. È composto da una fase di olio liquido immersa in un reticolo di grasso cristallino e di globuli grassi intatti, oltre che dalle goccioline di acqua. Proprio per questa sua struttura complessa il burro ha un comportamento insolito: fonde attorno ai 37 °C gradi, ma per risolidificarlo si deve abbassare la temperatura anche sotto i 25 °C. Se potessimo separare i vari tipi di grassi presenti in un panetto di burro, ne troveremmo alcuni che sono liquidi già a 0 °C, e altri che rimangono solidi anche a 30 °C. La temperatura varia la quantità e la grandezza dei cristallini di grasso sospesi nel liquido. Se la temperatura diminuisce si formano più cristalli e il burro si indurisce, e la cremosità del burro dipende dal rapporto cristalli/liquido presente, oltre che dalla composizione dei grassi e dalla percentuale di globuli intatti ancora presenti provenienti dalla panna. I burri migliori da utilizzare per la pasticceria sono quelli che hanno un'alta percentuale di grassi cristallini, a parità di temperatura. La consistenza del burro dipende anche dall’alimentazione: foraggio fresco ricco di grassi poliinsaturi produrrà un burro morbido. Per questo motivo il burro estivo è solitamente più morbido di quello prodotto in inverno. Poiché l’acqua presente nel burro è finemente suddivisa in una moltitudine di goccioline, la proliferazione batterica è fortemente impedita. Un batterio eventualmente presente in una gocciolina finirebbe rapidamente il nutrimento, e non riuscirebbe a replicarsi e a trasferirsi in un’altra gocciolina. Il burro diventa rancido per un’azione puramente chimica. Con il tempo le molecole di grasso e le proteine si rompono in molecole più piccole, che quindi possono raggiungere i recettori olfattivi del naso, e il burro assume aromi e sapori di rancido. Più è alta la temperatura e più velocemente il burro si degrada, quindi se lo volete conservare a lungo mettetelo nel freezer. Anche la luce può contribuire all’irrancidimento del burro. In frigorifero tenetelo ben chiuso, poiché la superficie grassa ha la tendenza ad assorbire come se fosse una spugna tutte le molecole solubili nel grasso presenti nell’atmosfera dal frigorifero. Non per niente nel (buon) burro potete addirittura \"sentire\" l'alimentazione delle vacche, se hanno mangiato erba, fiori o granaglie. Anche evitando il contatto con l’ossigeno, che reagisce con i grassi insaturi formando dei perossidi con aromi non apprezzati, non potete fare molto contro  l’enzima Lipasi che fa la sua parte rompendo i trigliceridi in glicerina e acidi grassi. L’enzima è naturalmente presente e non totalmente disattivato dalla pastorizzazione. L’odore tipico del rancido arriva principalmente dalla formazione di acido butirrico. Il burro, in molte cucine straniere, è un ingrediente irrinunciabile; e anche in Italia, specialmente al nord prima della diffusione dell'olio di oliva, ha sempre avuto un ruolo fondamentale. Un buon risotto, tradizionalmente, si fa con il burro, e anche la famosa \"cotoletta alla milanese\" si dovrebbe friggere con il burro. Tuttavia friggere nel burro può essere un'operazione molto rischiosa perché il rischio di bruciare tutto è molto alto. Il burro è un'emulsione di acqua (circa il 15%) in grasso (circa l'82%). Quando scaldiamo il burro, a 100 °C l'acqua contenuta comincia a bollire, e osserviamo la caratteristica \"schiuma\". Quando l'acqua è evaporata completamente la temperatura può ricominciare a salire, tuttavia tra i 120 °C e i 140 °C la caseina ancora presente comincia a brunirsi, e non è possibile raggiungere temperature superiori senza far annerire e bruciare tutto. Una procedura migliore, ormai poco praticata nelle cucine di oggi ma spesso utilizzata nel passato, è quella di chiarificare il burro: liberarlo cioè sia dell'acqua che della caseina e tenere solo i grassi. In questo modo i grassi del burro possono raggiungere le temperature ottimali per friggere la vostra cotoletta senza correre il rischio di bruciare. Chiarificare il burro è molto semplice: si tratta di \"rompere\" l'emulsione e separare l'acqua e la caseina dal grasso. Possiamo far questo controllando opportunamente la temperatura, ma prima di procedere con l’esperimento spendiamo due parole sul metodo che veniva usato tradizionalmente, quando le nostre bisnonne non avevano a disposizione frigoriferi, forni elettrici, microonde e fornelli regolabili. L’unico modo disponibile all’epoca per eliminare l’acqua era di farla evaporare riscaldando il burro. Non disponendo di metodi efficaci per controllare la temperatura raggiunta, non potendolo mettere direttamente sul fuoco, per precauzione il burro veniva riscaldato a bagnomaria. L’acqua pian piano evaporava, e contemporaneamente la caseina precipitava sul fondo del recipiente. Non c’era modo di sapere esattamente quando l’acqua fosse evaporata completamente, quindi veniva lasciato sobbollire anche per più di un’ora. Alla fine veniva filtrato, per separare la caseina depositata in fondo. La lentezza del processo tuttavia permetteva alle reazioni di degradazione dei grassi di cominciare ad agire, ed alla caseina di cominciare a dorarsi e modificare l’aroma del burro chiarificato. Il burro chiarificato non è altro che la parte grassa del burro, tolta l'acqua e proteine. Poiché oggi possiamo controllare le temperature quasi a nostro piacimento, possiamo preparare un burro chiarificato più rapidamente che non con il metodo tradizionale, e anche alterandone meno il gusto. Prima di cominciare ricordiamo le temperature critiche fondamentali: il burro fonde completamente a 40 °C, l’acqua bolle a 100 °C, la caseina si dora velocemente a 120 °C, brucia a 140-150 °C, il grasso bolle attorno ai 180 °C. Utilizzatelo per friggere a temperature più alte del burro normale: la vostra cotoletta sarà più gustosa e croccante. Se volete usarlo al posto del burro normale, ricordate che quest’ultimo è grasso solo per circa l’80%, e acqua per il 15%, quindi a seconda della ricetta dovreste adattare le dosi, mettendo il 20% in peso in meno di burro chiarificato rispetto al burro normale. Per quanto riguarda l’acqua, in alcune ricette dovrete aggiungerne, in altre invece, dove l’acqua è deleteria (in alcune preparazioni di pasticceria ad esempio se non si vuole formare il glutine), potete tralasciare. Il burro chiarificato dovrebbe essere privo di lattosio, oltre che di caseina, quindi se avete problemi di intolleranza al lattosio, presente nel burro normale, potete consumare quello chiarificato. Acqua e olio non si mescolano perché l’acqua è polare mentre l’olio no. In teoria, aumentando la polarità dell'acqua le due fasi si dovrebbero separare meglio e più nettamente. Sempre in teoria, possiamo far questo sciogliendo del sale da cucina nella fase acquosa. Il sale non dovrebbe rimanere nella fase grassa perché non si scioglie. Provate a sciogliere un cucchiaino di sale nella minor quantità di acqua possibile, e aggiungete questa acqua salata al burro sciolto in corso di raffreddamento. Vi facilita la separazione? Rimane del sale nella fase grassa? La colazione, abbondantissima, essendo tutti i volatili grossissimi, fu divorata in pochi minuti; poi tutti, Sandokan e Tremal-Naik eccettuati, si stesero sotto la fresca ombra delle palme, a fianco degli elefanti, i quali stavano consumando una enorme provvista di teneri rami e di foglie, non potendosi dare a loro né farina di frumento impastata, né la solita libbra di ghi per ciascuno, ossia di burro chiarificato.E.Salgari, La conquista di un impero 1911 In paesi con un clima caldo come l’India la conservazione del burro è un problema. Tradizionalmente in India il burro viene chiarificato per permettere una conservazione più lunga. Tuttavia, a differenza del burro chiarificato “nostrano” descritto prima, per preparare il Ghi (o Ghee per gli anglofoni) gli indiani separano la caseina solo dopo che ha reagito con gli zuccheri nella reazione di Maillard. Questo impartisce al Ghi un aroma molto più intenso non presente nel burro originale. Il metodo tradizionale di preparazione del Ghi è simile a quello del burro chiarificato: a bagnomaria. Una volta evaporata tutta l’acqua la caseina si deposita sul fondo ed inizia a cambiare colore, attorno a 120 °C. A questo punto il Ghi ha già un gusto più intenso del burro da cui si è partiti. In alcune zone dell’India la caseina viene fatta brunire molto più a lungo, fino ad arrivare ai 140 °C. Durante il riscaldamento si producono anche delle sostanze antiossidanti che aiutano a preservare il Ghi per molti mesi a temperatura ambiente. Per gli Indù il burro è una sostanza pura prodotta dall’animale più sacro: la vacca. Viene usato non solo come alimento ma anche come lubrificante nelle lampade dei templi, e come unguento per cerimonie sacre. Come cosmetico e come medicinale. In india anche il latte di bufala viene utilizzato per produrre il Ghi, ma questo non viene utilizzato nelle cerimonie. Lo Smen è molto simile al Ghi e diffuso in Marocco e in altri paesi del nord africa. Usato ad esempio per insaporire il cous cous, si ottiene tradizionalmente dai grassi del latte di capra e di pecora. Il burro viene mescolato e lavorato con erbe e spezie, come la cannella, semi di coriandolo, l’origano e altro. A questo punto viene fuso e fatto sobbollire fino a quando la caseina si separa e il grasso è limpido. Viene filtrato separato dai residui, salato, lasciato raffreddare e maturare, spesso in un recipiente sotto terra. Prendiamo del burro e scaldiamolo. Verso i 37 gradi comincia a fondere. A 40 gradi è completamente liquido. Verso i 70 gradi cominciano a comparire delle bollicine, dovute all’acqua che comincia ad evaporare. A 100 gradi il burro produce una schiuma intensa perché l'acqua bolle. Non appena l’acqua è evaporata del tutto, la temperatura del burro fuso comincia a salire. A 120 °C le proteine denaturate, principalmente la caseina, si combinano con gli zuccheri del latte, principalmente lattosio, per formare, tramite la reazione di Maillard, nostra vecchia conoscenza, varie molecole color marroncino che donano il tipico aroma “nocciolato” a questa preparazione. Questo è quello che nella cucina francese si chiama Beurre Noisette. A volte si aggiunge la proverbiale noce di burro a molti piatti. Questo perchè in generale i grassi contribuiscono al gusto di un piatto riuscendo a sciogliere le molecole aromatiche liposolubili (solubili in grassi) ma non idrosolubili (solubili in acqua). Le goccioline di grasso, con all’interno le varie molecole gustose, porteranno sulle nostre papille quelle molecole che altrimenti verrebbero ingoiate senza lasciare una traccia… gustosa. Pensate a quando preparate un risotto: fate quasi sciogliere le cipolle nel burro, fino a quando non sono translucide. In questo modo le molecole aromatiche della cipolla si sciolgono nei grassi, che si diffondono poi nel risotto e sulle vostre papille. Il burro fa poi la parte del leone in moltissime preparazioni di base, come la pasta frolla, la pasta brisee, la pasta sfoglia, i burri montati, alcune salse come la besciamella e così via, ma questa è un’altra puntata Dario Bressanini" },
    { "title": "Al sangue, media o ben cotta?", "text": "Prima dell’avvento del termometro in cucina, per capire se un pezzo abbastanza consistente di carne arrostita fosse cotto a puntino, né crudo né stracotto, non si aveva altra scelta che utilizzare i  moltissimi accorgimenti inventati nel corso dei secoli, ancora in uso tutt’ora: c’è chi infila un coltello o uno stecchino nella carne, chi ne scruta il colore, chi la tasta con i polpastrelli. Ma le tecniche cambiano ed evolvono anche in cucina, e con il tempo anche questi metodi approssimati stanno lasciando il passo all’unico metodo veramente affidabile di misurazione del grado di cottura: il controllo della temperatura. Non c’è niente di meglio di un termometro da cucina per controllare la cottura di un arrosto, o di un roast-beef, e anche, perché no, di una costata particolarmente alta. E’ solamente con un controllo accurato della temperatura che si può ottenere con sicurezza, a piacimento, una carne cotta al sangue, media o ben cotta. I  lettori vegetariani mi perdoneranno, spero, se parlo ancora di carne, ma l'argomento è talmente vasto e ricco di spunti che non basterebbero venti articoli per sviscerare completamente l'argomento. Nella carne di manzo il colore è un indice della temperatura raggiunta. Vediamo perché. La carne di manzo è rossa; da bambino credevo fosse così perché conteneva il sangue, anche se non riuscivo a capire come mai il bancone del macellaio (ebbene si, a quell’epoca i macellai erano ancora diffusi) non si riempisse di sangue gocciolante. La carne del pollo, o al limite del vitello, erano molto più “rassicuranti”, erano molto chiare e “sicuramente” non contenevano sangue   . Solo molto più tardi ho appreso che non era il sangue a impartire la colorazione rossa, o rosa, alla carne, bensì una proteina contenuta nei muscoli: la mioglobina. Questa proteina, che dona una colorazione rosso porpora alla carne, è parente stretta dell’emoglobina, la proteina che trasporta l’ossigeno nel flusso sanguigno. E come la sua cugina emoglobina la mioglobina utilizza un atomo di ferro per legare l’ossigeno in modo reversibile. Può cioè legare l’ossigeno, tenerlo prigioniero, e liberarlo quando viene richiesto dal muscolo. In presenza di ossigeno la mioglobina reagisce formando l’ossimioglobina, di un colore rosso brillante. Forse vi sarà capitato di acquistare della carne macinata confezionata: alla vista è bella rossa, l’acquistate, a casa aprite la confezione, separate i pezzi e all’interno la carne macinata non ha più quel bel colore rosso. Se pensate che vi abbiano fregato vi sbagliate: semplicemente all’interno l’ossigeno non ha avuto modo di penetrare a sufficienza e quindi la mioglobina non si è trasformata nella sua versione più colorata. L’occhio, in cucina e al supermercato, vuole la sua parte, e quindi alcuni produttori usano della pellicola trasparente permeabile all’ossigeno per mantenere la carne di un bel colore invitante. In generale, il segreto di una buona cottura veloce e “asciutta” della carne è quello di fermare la cottura alla temperatura interna desiderata. In presenza di acqua e per cotture lunghe, come per un brasato o uno stufato, entrano in gioco altri fattori che esamineremo un’altra volta. La Mioglobina (Mb) è di colore porpora. Reagendo con l'ossigeno questa forma l’ossimioglobina (MbO2), di colore rosso brillante. Se il ferro contenuto nella mioglobina viene ossidato (I chimici parlano di Fe+3), otteniamo la MetMioglobina (MMb+) di colore grigio/marrone. Il colore della carne fresca quindi è dovuto alle percentuali di Mb, MbO2 e MMb+ presenti. In presenza di ossigeno la carne è rosso brillante. In carenza di ossigeno e scaldando la mioglobina si trasforma in metmiogobina grigio/marrone che non è più in grado di legare l’ossigeno. Cosa succede alla carne quando la cuociamo? Un sacco di cose ovviamente   . Questa volta ci concentriamo sul comportamento di due proteine: la prima è la mioglobina, che abbiamo già incontrato. La seconda è la miosina, il costituente principale delle fibre muscolari. Alzando la temperatura queste proteine si \"denaturano\", cioè cambiano la loro struttura molecolare distendendosi. Alzando ancora la temperatura le proteine si uniscono le une alle altre, coagulando. Non c'è niente di meglio di un esperimento per vedere l'effetto di questi fenomeni sulla cottura della carne a diverse temperature. Esperimento Occorrente: due termometri da cucina, una pentola piena d'acqua, alcuni cubi di carne Ho comperato un pezzo di carne di manzo (roast-beef) e ne ho ricavato dei cubi di 2-3 centimetri di lato.  L'esperimento consiste nel cuocere i cubi a temperature diverse ed osservare come cambiano le proprietà della carne al variare della temperatura. In particolare vogliamo esaminare il colore, la presenza di succhi quando la carne viene tagliata e la sua consistenza al tocco. I cubi di carne verranno cotti in acqua. E' ovvio quindi che l'esterno della carne non sarà simile alla crosticina esterna di una bistecca, ma l'interno sarà assolutamente confrontabile, poiché l'acqua non penetra all'interno della carne. In una pentola ho portato l'acqua alla temperatura desiderata, controllata con un termometro. La sonda del secondo termometro è stata infilzata nella carne, cercando di posizionare la punta del termometro nel centro del cubo di carne. Ogni pezzo di carne è stato tenuto immerso nell'acqua sino a quando il termometro ha  raggiunto la temperatura interna desiderata. I cuochi parlano di temperatura al cuore. A quel punto la carne è stata tenuta immersa ancora  per un minuto e successivamente tolta dall'acqua e asciugata con della carta assorbente. Dopo essere stata asciugata, la carne è stata posta su di un piatto. Ho ripetuto questa procedura a partire dalla temperatura di 50 °C, sino ad arrivare a 75 °C, aumentando di 5 gradi alla volta. Dopo aver cotto tutti i pezzi di carne li ho tagliati in due, avendo cura di effettuare il taglio perpendicolarmente alle fibre. Ecco il risultato dell'esperimento, con l'aggiunta di un cubo di carne cruda per poter confrontare il risultato. Ancora non ho trovato un ristorante che invece di chiedere \"Come la vuole la carne? al sangue, media o ben cotta?\" mi chieda: \"Che temperatura interna desidera per la sua bistecca?\". Forse prima o poi ci arriveremo.  Dopo tutto, alcuni ristoranti famosi hanno già nel menù  \"l'uovo a 65 gradi\". La temperatura interna, come vi ho mostrato, fornisce una descrizione molto più accurata dello stato interno della vostra bistecca della classica triade \"Al sangue, media, ben cotta\". Nei paesi anglosassoni sono messi un filino meglio, visto che invece di tre gradazioni ne hanno cinque: \"rare, medium-rare, medium, medium-done, well done\", ma sempre una grossolana approssimazione per descrivere cosa succede in quei 20 gradi, tra i 50 °C e i 70 °C. I tempi di cottura e la velocità di penetrazione del calore I libri di cucina, dovendo dare delle indicazioni, invece della temperatura interna spesso indicano dei tempi di cottura in funzione del peso del pezzo da cuocere, sia per la carne che per il pesce: per ogni Kg si deve cuocere per X minuti. In realtà queste indicazioni sono molto approssimative e possono condurre, se seguite alla lettera, al disastro culinario, e trasformare una splendido roastbeef in una costosa crosticina abbrustolita ripiena di fibre rinsecchite. La carne non è un buon conduttore di calore, e il tempo necessario per innalzare la temperatura interna di un pezzo di carne dipende, più che dal peso, dalla forma e dallo spessore, oltre che naturalmente da tantissimi altri fattori come il grasso, l’acqua contenuta e la presenza di ossa. A parità di peso, un pezzo di carne con l'osso cuocerà più velocemente perché permette una migliore distribuzione del calore dall'interno. Il grasso, se ricopre esternamente il pezzo di carne, velocizzerà la cottura. Se è all'interno invece la rallenterà. L'articolo che ho già citato a proposito del mito della sigillatura, Cooperative Meat Investigations Summary of Results of Cooking Meats, descrive uno studio effettuato cuocendo 2500 cosciotti di agnello (scommetto che molti di voi non hanno mai pensato che uno scienziato possa avere come argomento di ricerca la cottura di un cosciotto di agnello   ) tenendo costante la temperatura del forno e quella finale interna della carne. Il tempo necessario per raggiungere lo stesso grado di cottura variava da 24 a 60 minuti, a dimostrazione che i tempi di cottura indicati nelle ricette sono sempre da prendere con le pinze. Un modo per velocizzare la cottura di un grande pezzo di carne è quello di utilizzare degli spiedini di metallo, per poter diffondere il calore all'interno più velocemente. E visto che parliamo di spiedini, se cucinate qualche spiedino alla griglia, utilizzate quelli di metallo, non quelli di legno. Di legno costeranno anche meno ma non c'è ragione di usarli, conducendo malissimo il calore e  rischiando di bruciare a loro volta. Concludendo il discorso sui tempi di cottura lascio la parola all'articolo del 1932: Se la volete al sangue, fermatevi a 55 °C. Attorno ai 60-65 avrete una cottura media. E a 70 ben cotta. Più alta? immangiabile. Non volete rischiare? Datemi retta, comperatevi un termometro da cucina. Post Scriptum: questa frase, dell'articolo del 1932, ve la voglio riportare: \"In questi giorni di innumerevoli nuovi dispositivi di cottura, accompagnati da affermazioni pubblicitarie stravaganti, c'è un bisogno reale di informazioni affidabili e non condizionate da rendere disponibili al consumatore\". Più di 70 anni dopo la situazione non è molto cambiata Dario Bressanini Una versione abbreviata di questo articolo è apparsa su Le Scienze, Novembre 2007, n.471 Riferimenti Cooperative Meat Investigations Summary of Results of Cooking MeatsLucy M. AlexanderAm. Soc. Anim. Prod. 1932:303-311 American Society of Animal Science" },
    { "title": "Il termometro cinese", "text": "Qualcuno me lo ha chiesto, e quindi vi parlo dei miei due termometri. Ve li ho mostrati nello scorso articolo, quando ho misurato la temperatura dell'acqua e della carne. Vi rinfresco la memoria mostrandoveli qui a sinistra. Il primo termometro, quello che ho utilizzato per infilzare la carne, mi è stato regalato per Natale. Acquistato in un normale negozio di casalinghi, non so esattamente quanto sia costato, ma credo attorno ai 30 euro. Il secondo termometro, quello con sonda prolungabile, l'ho comperato su eBay, dalla Cina, al prezzo di 2.55 euro più 10.23 euro di spedizione. Lo so, può sembrare ridicolo che le spese di spedizione costino più dell'oggetto! Ce n'erano anche di più a buon mercato, ma mi piaceva il display grande di questo. Entrambi i termometri dichiarano un'accuratezza di 0.1 °C. Ora, un termometro serve a misurare la temperatura, si spera, in modo accurato e preciso. Se ne avete uno solo probabilmente non vi viene in mente di controllare se davvero sgarra. Vi fidate! O almeno, io facevo così finché mi è arrivato il secondo. Quando ne ho avuti due ho avuto la tentazione di vedere se misuravano la stessa temperatura. Ho preso dell'acqua dal rubinetto, immerso le sonde dei due termometri e, sdonk! le temperature erano diverse. Non terribilmente diverse, ma circa un grado di differenza mi lasciava comunque perplesso. Soprattutto mi disturbava l'idea di non sapere quale dei due segnasse la temperatura sbagliata. Oddio, c'era anche la possibilità che entrambi fossero inaffidabili, ma preferivo non pensarci Quando ho iniziato a scrivere il pezzo sulla cottura della carne, mi sono deciso a verificare l'accuratezza dei miei termometri. Non potevo certo misurare temperature errate per una bistecca a cottura media! Come fare? La cosa ovvia è controllare la temperatura di ebollizione dell'acqua. Ho messo una pentola piena d'acqua a bollire sul fuoco e ho aspettato che arrivasse a vigorosa ebollizione. Ho quindi immerso le sonde dei termometri ben sotto la superficie dell'acqua e misurato la temperatura. Il termometro regalato misurava 99.3 °C mentre quello cinese 98.2 °C. Capperi, nessuno dei due segna 100 °C  ? Certamente: io non abito al livello del mare, ed è solo lì, alla pressione di una atmosfera, che l'acqua pura  bolle a 100 gradi. Aumentando l'altitudine la pressione diminuisce, e così il punto di ebollizione.  Pensate che a 2000 metri l'acqua bolle a 93.5 °C  mentre a 4000 bolle a 86.9 °C. Questo, tra l'altro, implica che certe ricette vengono male o debbono essere modificate quando vengono eseguite in alta montagna. Tornando a noi, io abito in un paese a 200 metri di altitudine. A questa altitudine l'acqua bolle a 99.35 °C. Se siete curiosi e volete calcolare il vostro punto di ebollizione teorico, potete utilizzare questo calcolatore inserendo l'altitudine di dove vivete. Le informazioni sull'altitudine le potete recuperare sul sito dei comuni italiani. Morale della favola, pare essere più affidabile il termometro ricevuto a Natale. Tuttavia non ero del tutto convinto, e poiché insegno ai miei studenti che le scale di temperatura sono basate su due valori \"standard\", ho deciso di verificare l'accuratezza dei due termometri anche a zero gradi celsius, la temperatura di congelamento dell'acqua. Ovviamente non basta estrarre un pezzo di ghiaccio dal freezer e misurarne la temperatura: il freezer mantiene il ghiaccio a temperature ben inferiori a 0 °C. Tuttavia è possibile ottenere la temperatura di 0 °C con una miscela di acqua e ghiaccio in equilibrio.  Et voilà Volendo essere raffinati avrei dovuto tritare il ghiaccio e mescolarlo ad acqua, ma anche prendere dei cubetti di ghiaccio, aggiungere dell'acqua, mescolare bene e attendere che il ghiaccio cominci a sciogliersi funziona. Come potete vedere dalla foto qui a fianco, ho immerso le sonde nell'acqua e, orrore! il termometro cinese misura 1.2 °C mentre l'altro un più rassicurante 0.3 °C. Sicuramente un errore maggiore  dell'accuratezza di 0.1 °C sbandierata dal costruttore, ma comunque accettabile per i miei scopi. Però misurare 1.2 gradi invece di zero mi sembra inaccettabile. La cosa brutta è che l'errore commesso non è uniforme: come abbiamo visto vicino a 100 gradi misura temperature inferiori, mentre vicino a zero gradi misura temperature superiori! Insomma, comprare quel termometro su eBay non è stato un grande affare. Se ho bisogno di misure accurate al grado non lo uso, ed ecco perché la temperatura al cuore della carne l'ho misurata con l'altro termometro. E' invece utilizzabile se non ho bisogno di essere accurato: se devo misurare la temperatura di ebollizione durante una frittura, importa poco sapere se sono esattamente 200 gradi o 201. E per temperature più basse correggo un po' ad occhio. Però, insomma, è seccante. Dario Bressanini" },
    { "title": "la Papaya OGM", "text": "Quante volte abbiamo sentito  esponenti anti-OGM italiani, compresi ministri ed ex-ministri   sia del centrodestra che del centrosinistra, dire che le colture transgeniche  non sono adatte alla tipicità dei prodotti italiani? Che gli OGM, casomai,  servono alle grandi colture: alla soia, al cotone, alla colza e al mais ma non  ai nostri pomodori o al nostro riso? Una tecnica di persuasione molto utilizzata, da partiti politici, da agenzie  pubblicitarie piuttosto che da Organizzazioni Non Governative, consiste nel  ripetere sino alla noia una frase, uno slogan, martellante, per far si che  riesca a penetrare le barriere del pensiero critico e venire assorbito senza  dubbi. Questa tecnica di persuasione è tanto più efficace tanto più il \"target\"  (nell'irritante linguaggio dei pubblicitari voi ed io siamo dei \"target\", dei  \"bersagli\" da colpire con i loro messaggi ossessivi) è omogeneo e  ideologicamente ben disposto a ricevere i \"messaggi\" del persuasore. Dopo un po'  i messaggi arrivano direttamente senza i filtri scomodi della parte razionale  del cervello che cerca di chiedersi \"perché?\". Perché devo comperare dell'acqua  in bottiglia che ha \"solo\" lo 0.001% di sodio? Ma lo 0.001% di cosa? Peso? Volume?  Numero di molecole contenute? E lo   0.001% è tanto o poco? Ma soprattutto, vale il prezzo che mi chiedono? Questi slogan, camuffati da idee intelligenti (a tutti noi piace sentirci  intelligenti   ), vengono ripetuti e passati di  bocca in bocca, con sicurezza, anche se spesso si conosce l'argomento solo per  sentito dire. Gli attivisti anti-OGM ripetono ossessivamente l'idea che gli OGM non servono  alle colture tipiche. E questo fatto viene spesso ripetuto senza un minimo di  ragionamento critico, senza mai chiedersi \"perché mai non potrebbero servire?\".  Già, perché? Un esempio vale più di mille discorsi, per cui questa volta vi racconto una storia a lieto fine con protagonista una coltura tipica salvata  dagli OGM. Vi parlerò della Papaya delle Hawaii. La Papaya  La papaya è un frutto carnoso che cresce ai tropici ed è prodotta  commercialmente da molte nazioni, tra cui il Brasile, l'Indonesia, il Messico, la  Thailandia, la Nigeria, l'India e molte altre. La papaya è una delle colture  tipiche delle Hawaii. Questo frutto saporito, ricco di vitamina A e di vitamina  C, è spesso consumato   fresco, oppure utilizzato per produrre succhi, conserve e dessert. Il Muesli   che mangio ogni mattina a colazione contiene anche pezzi di papaya. Questo  frutto esotico ormai lo si può trovare anche nei grandi supermercati italiani. Il Virus In tutto il mondo le colture di papaya sono attaccate da un virus: il PRSV  (Papaya RingSpot Virus). Questo virus viene trasmesso dagli afidi, e non è  possibile curare una pianta infettata. La pianta malata perde la capacità   di effettuare la fotosintesi clorofilliana. I sintomi appaiono dopo circa tre  settimane dall'infezione. Le piccole pianticelle infettate muoiono in poco  tempo. Le piante più vecchie subiscono un ingiallimento, i loro frutti   diminuiscono di peso  o vengono deformati e viene ridotto il contenuto di   zuccheri. Alla fine anche le piante adulte muoiono.L'unico rimedio per evitare il diffondersi del virus è la distruzione totale   delle piante infette, avendo  cura di distruggere anche le cucurbitacee  (le zucchine ad esempio) nelle vicinanze, poiché il virus sopravvive anche su   quelle.Il virus fece la sua comparsa nelle piantagioni di Papaya delle Hawaii negli  anni '40, e nel giro di un decennio cominciò a creare seri problemi  all'industria della Papaya. A quel tempo le piantagioni di Papaya Hawaiana erano  localizzate sull'isola di Oahu, ma verso la fine degli anni '50 il virus prese  il sopravvento e, ormai senza più controllo, costrinse ad un massiccio  spostamento delle piantagioni su un'altra isola, nella regione di Puna  dell'isola di Hawaii. Il clima favorevole, l'assenza del virus RingSpot e  l'ottimo adattamento di una varietà alla regione   (la cultivar Kapoho) permise il prosperare della coltivazione della   Papaya. Negli anni '70 circa il 95% della produzione di Papaya delle Hawaii,   2500 acri, era localizzata nella regione di Puna. Una produzione tipica,   appunto. Un vaccino genetico Per rendere la papaya resistente al virus si usa una tecnica concettualmente  simile alla vaccinazione. Quando venite vaccinati vi viene inoculato nel corpo  del virus attenuato: pezzi delle proteine di cui è composto il virus e pezzi del  suo codice genetico. Questo fa sì che il vostro sistema immunitario impari a  \"riconoscere\" il virus, attraverso i vari pezzettini inoculati. Quando poi il  vostro organismo dovesse venire a contatto con un'epidemia di quel virus, sarà  già \"attrezzato\" per   riconoscerlo e per scatenare la risposta immunitaria.Questa tecnica si può utilizzare anche con i virus vegetali, ed è stata tentata  anche per combattere il Ringspot Virus della papaya. Le piante venivano  inoculate di una coltura di virus attenuato, e questo serviva per proteggerle  dalla versione più potente del Ringspot. Tuttavia questa tecnica, sebbene fosse  abbastanza efficace nel proteggere le piante di Papaya dall'epidemia di virus,  non era commercialmente molto allettante, perché comunque i sintomi della  malattia lasciavano alcuni segni sui frutti. Poiché nella regione di Puna il  virus era sconosciuto, fino al 1992, per non diminuire il valore commerciale  delle piante si preferì non vaccinarle. Ma gli scienziati sapevano che era solo  questione di tempo perché il virus facesse la propria comparsa sull'isola di  Puna e distruggesse le coltivazioni di papaya, e si erano già messi al lavoro   da vari anni. Un vaccino dona all'organismo inoculato una resistenza ad un virus, ma i sui   figli non godono della stessa protezione. E' possibile però, grazie alle  biotecnologie, \"inserire\" la vaccinazione nel codice genetico della pianta, in  modo tale che possa venire automaticamente trasmessa ai figli. Fu questa la  strategia che alcuni ricercatori dell'Università delle Hawaii e di Cornell, in   collaborazione con Dennis   Gonsalves, del settore Ricerca del Ministero dell'Agricoltura degli Stati Uniti,   decisero di attuare. Tra parentesi notate la differenza: negli USA il ministero   dell'Agricoltura finanzia ricerche sugli OGM per salvare delle colture tipiche,   in Italia il Ministero dell'Agricoltura taglia i finanziamenti per impedire agli OGM   di fare altrettanto. Era solo questione di tempo prima che il virus irrompesse anche nella regione   di Puna, e distruggesse le coltivazioni di papaya. Meglio cercare una soluzione   per tempo. Nel 1986 il gruppetto di scienziati riuscì a identificare e a clonare la  sequenza di una delle proteine di cui è composta la capsula esterna del virus.   Le stesse proteine che vengono utilizzate nei processi di vaccinazione. L'idea   era di inserire la sequenza della proteina direttamente nel DNA della pianta di   Papaya, come se fosse una vaccinazione permanente, in modo tale che potesse anche   essere trasmessa automaticamente alla progenie. E' bene chiarire che la proteina del virus non ha  nulla di \"virale\", non è infettiva e non genera nessun tipo di malattia. Un cannone a DNA La tecnica utilizzata per inserire la sequenza della proteina fu il metodo   \"biolistico\" appena inventato. In pratica vengono sparate nelle colture di   tessuti di Papaya delle piccole palline di tungsteno del diametro di un millesimo di millimetro ricoperte dalle sequenze di   DNA che si vogliono inserire. Se queste palline, sparate da un \"fucile a geni\", vanno a segno   penetrando nella cellula, rilasciano il   DNA che può, con un po' di fortuna, venire incorporato nel DNA della cellula.  Mediante questa tecnica furono ottenute 17 piante che vennero immediatamente  inoculate con il virus per scoprire se fossero divenute resistenti. Nel 1991  venne identificata una pianta trasformata resistente al virus. La pianta  trasformata era della varietà Sunset, dalla polpa rossa, commercialmente  meno pregiata della varietà a polpa gialla Kapoho che inizialmente non si  riuscì a trasformare. Ora anche la varietà più pregiata Kapoho è stata  trasformata e resa resistente al virus. Immediatamente venne approntata una sperimentazione in campo aperto   per verificare che la pianta fosse effettivamente resistente al virus nelle   condizioni reali. Capite benissimo come sia impensabile fare ricerca sugli OGM   senza prevedere sperimentazioni in campo aperto, come si pretende in Italia. La sperimentazione si dimostrò un successo (nella foto  vedete a sinistra una pianta di   Papaya trasformata resistente al virus e a destra una pianta infettata dal virus)  L'inizio della fine Nel maggio del 1992 il terribile virus Ringspot venne scoperto a Puna   e   comincia a dilagare nelle piantagioni, con effetti devastanti, come potete   vedere nella foto.  All'inizio si cercò di contrastare l'avanzata dell'epidemia distruggendo le   piante infette, ma verso la fine del 1994 l'epidemia era ormai fuori controllo.   Le piante geneticamente modificate per resistere al virus piantate nel campo di   controllo invece godevano di ottima salute. Nella foto potete chiaramente vedere un blocco centrale di papaya OGM   circondato da moribonde piante non resistenti al virus.  Qui potete osservare a destra la varietà GM resistente al virus, a sinistra   la varietà non resistente.  Due nuove varietà  Quando si è sicuri di aver inserito in modo stabile il DNA desiderato nella   pianta ospite, normalmente si procede ad incrociare questo OGM primitivo con   altre varietà, per trasferire il gene. Vennero generate due nuove varietà  considerate commercialmente valide: la varietà SunUp dalla polpa rossa,   praticamente la Sunset originale con in più il gene per la resistenza, e  la varietà Rainbow dalla polpa gialla, un ibrido tra la transgenica   Sunset e la Kapoho, la varietà tipica della regione.L'epidemia ormai aveva ridotto la produzione a 2,5 tonnellate per acro per anno  di frutti, mentre la varietà GM Rainbow ne produceva 60 tonnellate. Gli   agricoltori furono particolarmente impressionati dalle caratteristiche della   Rainbow, che oltretutto maturava prima della Kapoho e aveva rese   superiori. Il salvataggio Se nel 1992 la produzione di Papaya toccava le 26.000 tonnellate, a causa   dell'epidemia nel 1995 era scesa a 19.000 tonnellate, e si sarebbe ridotta fino a   12.000 nel 1999.  Ecco un agricoltore che mostra (nel 1995) le sue piante infette. Nel 1995 iniziò la richiesta di autorizzazione per l'introduzione commerciale  della papaya OGM presso i Ministeri e gli organismi interessati: l'EPA  (l'agenzia per la protezione dell'Ambiente),  l'FDA (Food and Drug  Administration) e il Ministero dell'Agricoltura. La procedura burocratica durò  quasi tre anni (confrontate con quanto accade in Europa dove tutto è  meticolosamente pensato per impedire l'approvazione degli OGM in tempi  realistici). Ad Aprile del 1998 venne finalmente ottenuta la licenza per  commercializzare i semi di papaya OGM, e nel maggio i semi vennero distribuiti  gratuitamente agli agricoltori che ne avessero fatto richiesta. Erano passati 7  anni dal momento in cui venne ottenuta la prima papaya OGM in laboratorio. Nel  1999 cominciarono i primi raccolti di papaya OGM, che incontrò i favori dei   consumatori. Nel 2001 la produzione di Papaya era risalita a 23.000 tonnellate.   L'industria della Papaya, coltura tipica delle Hawaii era stata   salvata dalla distruzione.I campi abbandonati dopo l'avvento del virus vennero rapidamente ripopolati con la papaia   resistente. La Papaya non OGM La Papaya OGM venne accettata dal mercato canadese nel 2003. Il mercato  giapponese e quello Europeo invece vogliono la varietà non OGM, e c'è persino un  piccolo mercato di nicchia di Papaya biologica. Ironia della sorte, l'introduzione massiccia della Papaya OGM ha   contribuito a ridurre drasticamente l'epidemia di virus Ringspot e ha permesso   la continuazione della coltivazione della Papaya non transgenica. Spesso i campi   di papaya non transgenica vengono completamente circondati da alcune file di   papaya OGM per proteggerli efficacemente dal virus, sempre in agguato.Se non fosse stato per l'introduzione della papaya OGM, oggi non sarebbe   possibile coltivare papaya convenzionale alle Hawaii. Che piaccia o meno, la biotecnologia ha   salvato l'intera industria della papaya, e cosa ancora più ironica,  permette la sopravvivenza, arginando il virus, dei produttori di papaya biologia  che altrimenti sarebbero stati spazzati via. Poiché il Giappone e l'Europa non  accettano la papaya OGM il giro d'affari globale si è ridotto, e Greenpeace, distorcendo la realtà, sostiene che \"la papaya OGM ha portato  gli agricoltori delle Hawaii al disastro economico\". La logica di Greenpeace è che la rovina economica totale di tutti gli agricoltori  di Papaya, dovuta all'epidemia del virus è accettabile. Dopotutto il virus è \"naturale\". Il salvataggio economico di alcuni agricoltori  invece non è  accettabile perché si è utilizzata la tecnologia transgenica. Vi pare sostenibile come argomentazione? Nel corso degli anni  Greenpeace ha acquisito credibilità, e molte persone si fidano ciecamente di  quanto afferma. Io invece per principio non mi fido mai ad occhi chiusi, di  nessuno, e quando posso cerco di attingere alle fonti originali, che solitamente trovare citate in fondo all'articolo. E quando mi accorgo che qualcuno mi ha raccontato, negli anni, un sacco  di frottole o di mezze verità per me perde credibilità di qualunque cosa parli. Coesistenza La coesistenza è possibile, non solo a livello \"genetico\" ma anche a livello  umano. C'è un gruppo di opposizione \"dura\" alle biotecnologie, stile Greenpeace,  ma c'è anche voglia di collaborazione da entrambe le parti. Addirittura Richard  Manshardt, uno degli sviluppatori della papaya transgenica, ha fornito ad  agricoltori biologici un nuovo test per verificare se le loro papaya contenevano  dei geni modificati. Per far funzionare la coesistenza è necessario che  coltivatori OGM e non-OGM si parlino e collaborino. Gli esperimenti hanno  mostrato che bastano 400 metri di distanza per evitare incroci indesiderati tra  papaya OGM e papaya convenzionale. E' cruciale però che vi sia collaborazione  tra agricoltori vicini, che chi coltiva papaia transgenica lo comunichi ai  vicini che, magari, desiderano coltivare papaia biologica, affinché prendano tutte le precauzioni   per evitare impollinazioni indesiderate. E i coltivatori biologici che si   considerano troppo vicini ad un campo di papaya OGM, comunque un'esigua   minoranza, per avere la certezza che il gene della resistenza al virus non entri   nei loro frutti, mettono semplicemente dei sacchetti di carta attorno ai fiori   di papaya durante la fioritura, per essere sicuri che avvenga solamente   l'autoimpollinazione.La migliore dimostrazione che la coesistenza è possibile sta nel fatto che  tuttora il Giappone continua ad importare dalle Hawaii la papaya non-OGM e solo  quella. Il Giappone richiede test genetici prima di approvare lo sbarco di un  carico di papaya dai propri porti, e se avesse trovato la benché minima traccia  di contaminazione avrebbe già da tempo bloccato tutte le importazioni. La disinformazione di professione Quindi i fatti, incontestabili, sono che grazie alle biotecnologie si è  evitato il disastro, e cioè l'estinzione totale della papaya dalle Hawaii. Ora che avete capito cos'è e come è stata ottenuta la papaya transgenica,   vi spiego un po' come funziona la disinformazione anti-OGM. Spesso i gruppi  antibiotech citano dei \"rapporti\" provenienti da un fantomatico Institute for Science in Society,  fondato da Mae Wan Ho e Joe Cummins, associazione anti-OGM con sito web fornito  di banner per donazioni con carta di credito (cosa non si fa per la causa...). Lo Scandalo della   Papaya GM, strilla una loro pubblicazione \"la papaya ogm potrebbe  causare allergie\". Il corsivo è mio. Se ci fate caso le pubblicazioni anti-ogm, al pari della   peggiore pubblicistica delle multinazionali del biotech, sono pieni di \"forse\",   \"potrebbe\", \"c'è la possibilità che\", \"in un futuro prossimo\" \"non si può escludere che\" e via   discorrendo. Il sito, che purtroppo viene spesso preso sul serio dai media italiani e da alcune ONG che ne riportano le veline pseudoscientifiche, è pieno di altre chicche se vi volete divertire: dall'omeopatia alla fusione fredda, alla scienza olistica (sic!) e altro. Questo è il rovescio della medaglia della libertà che ci fornisce Internet: chiunque può fondare un'associazione, chiamarla Institute, sedersi alla tastiera e pubblicare qualsiasi cosa, magari chiamandolo pomposamente \"report\". Inutile dire che dal punto di vista scientifico questi \"report\" valgono come il due di picche quando briscola è fiori. Capisco però il disorientamento che prova un normale cittadino che non ha i mezzi per distinguere una pubblicazione scientifica con tutti i crismi da un articolo raffazzonato che non vale nulla, soprattutto quando lo vede citato da qualche giornalista che non si è preso la briga di verificarne la qualità scientifica. Ma torniamo alla Papaya e come al solito vediamo i fatti. L'accusa dell'Istitute for Science in Society è che \"La Papaya  transgenica è stata approvata nonostante la proteina del virus Ringspot, la cui  sequenza è stata inserita nel DNA della papaya, è un potenziale allergene  perché contiene   una sequenza di 6-7 aminoacidi identica ad un allergene noto\" E' fondata l'accusa? Prima di proseguire ricordate che un \"potenziale\"   allergene può benissimo risultare un \"attuale\" non-allergene, così come io,   con un biglietto della lotteria di capodanno in tasca, passo dallo stato di   \"potenziale milionario in euro\" a \"attuale impiegato statale\" nel giro di   qualche minuto di estrazioni.Gli OGM oggi in commercio sono generalmente considerati più sicuri di altri  alimenti, per il semplice motivo che hanno subito molti più controlli, tra cui  quelli per verificare la presenza di sostanze allergeniche.Per scovare dei \"potenziali\" allergeni si confrontano le proteine \"nuove\" che  l'OGM produce con una serie di allergeni noti. Se un pezzo di una proteina  (tecnicamente una sequenza di aminoacidi) coincide con un pezzo di allergene  noto, allora scatta la bandiera rossa: c'è un \"potenziale\" allergene. Ma un \"potenziale\" allergene è \"sicuramente\" un allergene? Certo che no, ma  la disinformazione non bada a certe sottigliezze: l'importante è impaurire il pubblico. L'EPA, l'Agenzia per la Protezione dell'Ambiente statunitense, ha   approvato la papaya OGM senza richiedere ulteriori analisi al team di scienziati   guidato da Gonsalves.Come mai? Prezzolati dalle multinazionali ? (anche se in questa storia di  cattive multinazionali non c'è nemmeno l'ombra essendo tutti ricercatori  pubblici)? Colpevoli di aver trascurato il   rischio per i consumatori, esposti ad un nuovo potenziale allergene?Beh, tanto nuovo non era questo \"sempre potenziale\" allergene, ragionò l'EPA,  visto che in tutto il mondo milioni di persone, e sulle Hawaii dal 1992,  mangiavano non solo la proteina del virus ma anche il virus stesso, consumando i  frutti di Papaya infettati dal virus ringspot. In alcuni paesi poi, come Taiwan  e Brasile, il virus attenuato veniva inoculato a mo' di vaccinazione nelle  papaye vendute poi liberamente. E come ciliegina sulla torta, il virus Ringspot  è   comunemente presente anche sulle zucchine che centinaia di milioni di persone,   io e voi compresi, consumano regolarmente.E se proprio fosse rimasto qualche dubbio, dal 1998 più di 50.000 tonnellate di papaya   OGM sono stati consumati, senza nessun caso documentato di allergia o altri   problemi. Per poter essere commercializzato un OGM deve essere \"sostanzialmente   equivalente\" al prodotto non transgenico. La papaya OGM ha lo stesso profilo   vitaminico, le stesse proprietà, e come abbiamo visto, non aumenta i rischi di   allergia a cui il normale consumatore di Papaya. Qualcuno sostiene che ha   persino un gusto migliore, ma non avendola provata non mi pronuncio. Secondo voi avrebbe senso impedire la vendita di papaya che contiene una   proteina di un virus, a mò di vaccinazione, e lasciare libera la vendita di   papaya che contiene direttamente il virus? Che senso avrebbe? Ma veniamo a Greenpeace: la sua strategia è diversa. Non può contestare il  fatto che effettivamente la papaya OGM ha salvato dall'estinzione un prodotto  tipico, che non pone nessun rischio alla salute, che non ha controindicazioni, e  che la coesistenza, come dimostrano le esportazioni in Giappone, è possibile.  Allora cerca di dimostrare che in realtà la papaya OGM non è un buon affare  comunque. Un suo opuscolo (ovviamente ripreso da tutti i media, compresi quelli  nostrani! Chissà come mai non citano mai la campana opposta!) cerca infatti di  dimostrare che, nonostante le biotecnologie, il business è in declino. Cosa  verissima, come vi ho già detto, e ci mancherebbe visto che Europa e Giappone  non accettano la papaya OGM. In più c'è stato un calo generalizzato dei prezzi  che nulla ha a che fare con gli OGM poiché la produzione mondiale aumenta.  Quindi secondo la logica di Greenpeace, visto che l'industria della  papaya non è tornata ai suoi fasti di decenni prima, la \"colpa\" è degli OGM.  Molto meglio, concludo io, che tutti gli agricoltori fossero spariti per colpa  del virus ? Aristotele e la sua logica, secondo me, si stanno rivoltando nella  tomba. Tra l'altro, volendo, si potrebbero fare le pulci ai dati riportati dal  libercolo. I dati ufficiali dell'USDA mostrano che nei due anni  successivi all'introduzione della papaya modificata la produzione è aumentata,  segno che gli OGM hanno funzionato. Questo Greenpeace evita accuratamente di  dirlo. Mentre negli ultimi anni è diminuita, e questo ovviamente Greenpeace lo  rimarca. nel 2006 la varietà OGM di papaya rappresenta il 58% del totale, e  questa percentuale è aumentata rispetto agli anni precedenti. A dimostrazione  che non è il fatto di essere OGM che ha fatto diminuire i prezzi. Ma mettersi a  fare le pulci ai numeri di Greenpeace è un esercizio tutto sommato facile ma  secondario. E' invece fondamentalmente un problema di logica. Il punto logico fondamentale e innegabile è che grazie agli OGM ora gli agricoltori  delle Hawaii hanno la possibilità di scegliere. C'è chi decide di continuare a  coltivare papaya, e chi preferisce cambiare coltura. Chi preferisce la papaya  OGM e chi invece continua a coltivare quella normale (salvata, è bene ripeterlo,  proprio grazie a quella geneticamente modificata!). L'agricoltura è un'attività che, come tutte le altre attività economiche, deve produrre profitto; questo gli attivisti, persi nella loro battaglia ideologica, spesso se lo dimenticano. L'importante è che ora gli agricoltori Hawaiani hanno la possibilità di scegliere cosa è più economicamente vantaggioso per loro. Ma il virus non attacca solo alle Hawaii. E' presente anche in Thailandia, in  Indonesia, in Messico. E questi paesi stanno sperimentando la papaya OGM,  proprio per dare ai loro agricoltori la stessa possibilità di scelta. Tra  l'altro alcuni paesi esportano prevalentemente negli Stati Uniti, che non  avrebbero certo problemi ad acquistare papaya OGM.  Soprattutto in Thailandia la  papaya OGM è ad uno stadio molto avanzato di sviluppo, e tutto questo è un pericolo  enorme per Greenpeace e le altre organizzazioni anti-biotech: sanno benissimo questi attivisti che se anche UN solo ogm viene accettato, tutta la loro campagna costruita per demonizzarli in toto  cadrà come un castello di carte al vento. E allora perderanno consenso. Quindi in Thailandia le famose messeinscena con la  tuta bianca sono ancora organizzate. E ovviamente la strategia in Thailandia è  ancora la vecchia solita: gli OGM sono pericolosi, non sappiamo, non conosciamo, potrebbero, probabilmente,  forse, etc, etc... Ma come? Nelle Hawaii è un problema di dollari $$$ mentre in Thailandia  ritorna ad essere un problema sanitario? Insomma, un \"problema\" a geometria  variabile! Tra l'altro, l'ultima protesta di Greenpeace in Thailandia è finita in farsa: dopo aver scaricato per protesta qualche tonnellata di papaya OGM davanti al ministero dell'agricoltura, molti Thailandesi sono corsi verso il mucchio di frutti e se li sono portati a casa, per mangiarseli, incuranti dei messaggi di \"pericolo\" che Greenpeace da anni ormai ripete. A quanto pare il \"messaggio\" non li ha impauriti a sufficienza. Un prodotto reale per risolvere un problema reale Insomma, si accusano i sostenitori del transgenico di parlare sempre al  futuro, di fare sempre promesse di prodotti che non si vedono mai sui mercati.  Ecco, la papaya è un prodotto reale, sviluppato per risolvere un problema reale,   un'emergenza agricola reale che minacciava agricoltori in carne ed ossa.   Agricoltori che hanno salutato con entusiasmo la soluzione   biotecnologica offerta per salvare le loro aziende. E non stiamo parlando di multinazionali   dell'agroalimentare: i coltivatori di Papaya nelle Hawaii sono qualche centinaio   (tra 100 e 200), con un terreno in media di 10 acri.Nelle Hawaii le biotecnologie hanno salvato un prodotto tipico. Questo esiste  ancora, ed è possibile coltivarlo e acquistarlo. Poi starà alla libera scelta  economica degli agricoltori, che giustamente guardano al loro profitto, decidere  se continuare con la papaya o coltivare cetrioli. E in Italia? Il Pomodoro San Marzano Perché non   potrebbe accadere anche in Italia? In Italia abbiamo una lunga lista di prodotti tipici che potrebbero essere  \"salvati\" o quantomeno aiutati dalle biotecnologie. Dal riso Carnaroli al melo  della valle d'Aosta, dal vitigno Nero d'Avola al pomodoro San Marzano.  Quest'ultimo è stato più volte citato dai sostenitori degli OGM e ai   loro detrattori, per cui ne riassumo brevemente la storia. La coltivazione moderna del pomodoro San Marzano è fortemente ridotta a causa  di virus patogeni, come il CMV (Virus del Mosaico del Cetriolo). Se una volta il  virus produceva danni accettabili, ora è un flagello che impedisce la  coltivazione su grande scala del pomodoro San Marzano perché il rischio di  perdere tutto il raccolto è troppo elevato. Riporto da uno studio  dell'Università di Milano sui possibili utilizzi degli OGM per i prodotti   tipici italiani: Quindi ora le industrie alimentari  utilizzano prevalentemente ibridi F1,  anche acquistati all'estero, o addirittura, qualcuno dice, salsa di pomodoro  acquistata direttamente dalla Cina. Esistono in natura dei pomodori che  resistono alle malattie a cui invece è suscettibile il San Marzano. Tuttavia non è  possibile procedere a degli incroci per trasferire la resistenza al virus, perché si otterrebbero dei pomodori che non potrebbero più essere denominati San  Marzano, avendo ricevuto il 50% dei geni da una varietà diversa. Questi incroci  sono stati ovviamente fatti, ma non è possibile chiamare \"San Marzano\"   il prodotto. Vorremmo un \"San Marzano\" con tutti i suoi geni e le sue  caratteristiche, TRANNE la suscettibilità al virus. Questo non è possibile da  ottenere con le tecniche ad incroci, perché viene trasferito il 50% dei geni,  non solo uno. E' possibile, ed infatti è già stato fatto, modificare il genoma del   pomodoro San Marzano per renderlo resistente al virus CMV, senza alterare le   altre caratteristiche. Questo fatto viene spesso citato dai sostenitori  dell'agricoltura transgenica, tra cui il Prof. Sala, forse lo scienziato, con l'ex-ministro  Umberto Veronesi, più bersagliato e attaccato dalla fazione Anti-OGM. Il San Marzano ha anche altri problemi: ad esempio il TSWV (virus dell'avvizzimento maculato). Lo studio dell'università di Milano sostiene che I virus non sono l'unico problema del San Marzano, e non è detto che le  biotecnologie possano risolvere anche gli altri. Ma e' comunque un inizio non  credete? Mi pare di poter dire che c'è assoluto bisogno di   un maggior dialogo tra il mondo agricolo e gli scienziati. Esattamente come successo per la papaya delle Hawaii, anche in Italia gli   agricoltori dovrebbero rivolgersi agli scienziati per far conoscere i loro   problemi e cercare assieme delle soluzioni, anche usando le tecnologie  transgeniche. Sapete quante colture tipiche sono a rischio o sono già state   abbandonate? Se vi interessa vi consiglio di leggere questo rapporto dell'Università di Milano. Questo dialogo sarebbe bene avvenisse senza il filtro delle organizzazioni  di parte anti-biotech che hanno troppo spesso un approccio ideologico. Sentiamo... Carlo Petrini,   fondatore di Slow Food (associazione che apprezzo molto, ma non quando parla di OGM): Ma quale \"Miracolo\"?? Se la riduzione dal 35% al 3% vi pare un successo....O   vogliamo ridurre tutti i prodotti italiani a delle nicchie piccolissime di   mercato per ricchi e pasciuti compratori? La   Coldiretti: Già, quegli stessi consumatori che ora si comperano le lattine di \"simil-San  Marzano\" pensando che sia quello vero.....Confrontate con quanto è successo   alle Hawaii, e sta accadendo in altri zone del mondo dove gli agricoltori   chiedono aiuto alle biotecnologie (a Cuba per esempio, anche qui niente \"cattive\" multinazionali) E infine una  chicca: l'ex Ministro Alemanno quando era ancora al governo: E' preoccupante che un Ministro della Repubblica dia più peso alle  dichiarazioni di Cragnotti che non agli scienziati del campo, finanziati anche  dal suo Ministero. E visto come è finita la Cirio di Cragnotti non mi fiderei   troppo del suo parere..... Insomma, spero di avervi almeno insinuato il dubbio che quando qualcuno  afferma \"Gli OGM non servono per le colture tipiche italiane\" non vi sta raccontando tutta la verità. E non raccontare tutta la verità equivale a dire una mezza bugia. Arrivederci, e ricordatevi di chiedervi sempre \"Perchè?\" Dario Bressanini Riferimenti Lo stato   degli OGM nei paesi in via di sviluppo La Papaya OGM Altro articolo sulla   Papaya OGM Comunicato stampa dell'Universita' di Cornell sulla Papaya OGM Il San Marzano e il   Transgenico Prodotti Tipici e OGM: studio   dell'Universita' di Milano BIOTECNOLOGIE per la tutela dei                         prodotti tipici italianiBarbara Basso, Dario Casati, Dario Frisio, Benito Giorgi,                         Luigi Rossi, Francesco SalaEdizioni 21°Secolo" },
    { "title": "Mais, micotossine e le \"precauzioni\"", "text": "In questi giorni è esplosa la questione \"Mais, micotossine, e occultamento dati\". (Vedi questi due articoli apparsi sul Corriere della sera e su La Stampa) Lo spunto per parlarne mi è venuto leggendo alcuni commenti ricevuti in fondo all'articolo sulla Papaya transgenica. Preferisco che se ne parli in un post apposito. Di che si tratta? In poche parole, il mais può contenere delle sostanze tossiche chiamate fumonisine. Sono sostanze la cui cancerogenicità sugli animali e' stata dimostrata ed e' possibile che lo siano anche per l'uomo. L'agenzia internazionale per la ricerca sul cancro (IARC) le classifica nella classe 2B: \"possibili cancerogeni per l'uomo\". Queste sostanze si formano nel mais quando questo viene attaccato da parassiti come la piralide, poiché nelle cavità si formano dei funghi che producono varie tossine (chiamate collettivamente micotossine). Il mais prodotto nei climi caldi, come in Italia o nel sud della Francia, ha un contenuto di micotossine superiore a quello prodotto nei paesi più freschi come la Germania. Queste tossine possono passare anche nel latte, se il mais viene usato per alimentazione animale, e in generale nei prodotti per l'alimentazione umana o per i lattanti. Ora, ci sono due cose che si possono fare quando le concentrazioni di una sostanza tossica superano qualche soglia stabilita dalla legge: o si abbassa la concentrazione di sostanza tossica, .... o si alza la soglia modificando la legge. Si può ridurre il livello di fumonisine presenti nel mais? Si che si può: basta usare del mais Bt, mais ogm che viene coltivato in vari paesi del mondo, Europa compresa. Ma non in Italia perché, come sapete, in Italia c'è la \"tolleranza zero\" per gli OGM. Tra parentesi, tralasciamo -per questa volta- di parlare del fatto che l'Italia importa mais e soia OGM a tutto spiano da usare come mangime animale per produrre il fior fiore della produzione agricola italiana: parmigiano, grana, prosciutto di Parma e San Daniele. Produzione che sarebbe impossibile senza l'apporto di mangimi OGM, come ha dimostrato un rapporto dell'istituto di studi economici Nomisma, fondata tra gli altri da Romano Prodi, e presieduta dall'attuale Ministro delle politiche agricole Paolo de Castro. Perché Mario Capanna non promuove uno pseudoreferendum per vietare l'importazione di ogm da mangimi? Ha il coraggio di farlo? E tralasciamo anche , -sempre per questa volta-, di dire che il mais Bt ha dimostrato ormai in modo inoppugnabile di ridurre l'uso di pesticidi, e quindi dovrebbe essere il benvenuto da chiunque abbia un poco a cuore l'ambiente. Concentriamo invece il discorso sui livelli di micotossine, famiglia che comprende fumonisine, aflatossine e altre molecole dai nomi inquietanti    . Dicevamo: in Italia, a differenza ad esempio di Spagna, Francia e Germania dove il suo utilizzo è permesso, il mais Bt non si può piantare (se vi sembra un assurdo importare dall'estero mais e soia ogm per darli da mangiare alle nostre vacche e ai nostri maiali, ma non poterli produrre, beh, sì, credo sia assurdo. Ma siamo in Italia d'altra parte...) Purtroppo le cosiddette \"buone pratiche agricole\" possono aiutare a limitare la proliferazione di funghi che producono tossine, ma non sono sufficienti. Un gruppo di scienziati italiani, tra cui Gilberto Corbellini, Edoardo Boncinelli, Amedeo Pietri, Piergiorgio Odifreddi, Silvio Garattini e tantissimi altri ha denunciato in una conferenza stampa (che potete ascoltare qui): Insomma, l'accusa, (questo studio è stato fatto con soldi pubblici) è di aver voluto nascondere agli italiani, perchè politicamente scomodo, un fatto che in realtà gli esperti sanno benissimo da tempo, e cioè che il mais Bt ha un contenuto di quelle tossine inferiore al mais normale, perché viene attaccato molto meno dagli insetti e quindi produce meno funghi. Qui trovate il documento di SAgRI (Salute, Agricoltura, Ricerca), l'associazione di scienziati italiani che ha tenuto la conferenza stampa. Il regolamento europeo N. 1881/2006 fissava un limite massimo di 2000 microgrammi per Kg. Limite ridotto a 200 per gli alimenti per i lattanti. Questi limiti sarebbero dovuti entrare in vigore il 1 ottobre 2007. A questi livelli la maggioranza del mais prodotto in Italia risultava fuori legge. Questo è un fatto, noto da tempo a tutti gli esperti del settore. Secondo questi dati presentati dal Ministero della Salute (vedi immagine sotto), nel 2005, anno particolarmente caldo, solamente il 15% del mais italiano risultava nella norma, con il 75% di mais oltre il limite, e addirittura il 45% a più di 6000 microgrammi per Kg, tre volte oltre il limite di 2000 microgrammmi.  E' ovvio che questo rappresenta un problema per una importante realtà economica e produttiva italiana. Questa risoluzione della XIII commissione Agricoltura del Parlamento Italiano del 23 gennaio 2007 (discussione iniziata il 19 gennaio), presieduta dal Presidente Marco Lion, dei Verdi e' chiara: Questo scrive Marco Lion, parlamentare Verde. \"...la probabilità di superare la quantità giornaliera ingeribile appare assai remota...\" \"Probabilità?\" \"Assai remota\" ? Dov'è la precauzione qui? La tolleranza zero? Dove sono quelli che chiedono il 100% di sicurezza? Diamine, le fumonisine sono sicuramente cancerogene per gli animali ed e' possibile che lo siano anche per l'uomo. Dov'e' la precauzione qui? E' indubbio che la probabilità sia bassa. Ma se comperate due biglietti della lotteria invece che uno solo, per quanto bassa, avete sempre una probabilità doppia di vincere... Dicevamo, siamo in Italia per cui se non si riesce a diminuire un contaminante, si può sempre aumentarne la soglia legale. A patto di riuscire a convincere anche l'Unione Europea. Ma l'Italia non è la sola ad avere questi problemi. Anche la Francia ha problemi di fumonisine. Ecco quindi che il 28 settembre 2007 (in zona Cesarini si dice in ambito calcistico, visto che i limiti restrittivi sarebbero dovuti entrare in vigore il primo di ottobre) l'Unione Europea emana il regolamento 1126/2007 che fissa i nuovi limiti massimi. Limiti massimi che ora sono di 4000 microgrammi per il mais non trasformato. Per gli alimenti per lattanti i limiti non sono stati variati. Dal testo del regolamento è chiaro che è stata fatta un'analisi costi/benefici di tipo economico: un aumento del rischio, comunque basso, del consumatore in cambio della sopravvivenza economica di moltissime aziende. Se i dati che ho citato presentati dal ministero della Sanità sono affidabili, comunque risulterebbe ancora fuorilegge piu' del 50% del mais italiano. Costi/benefici dunque.  La faccenda la trovo ironica: il mais Bt a quanto pare riduce la contaminazione *certa* *attuale* di un potente tossina, ma in Italia non si può seminare perché \"precauzione\" vuole che non si sottovalutino *possibili* rischi *futuri*. Tra il \"meglio un uovo oggi che una gallina domani\" e \"mai lasciare il certo per l'incerto\" si potrebbe coniare un nuovo proverbio: \"meglio una contaminazione certa oggi che una incerta domani\". Badate bene, io sono favorevolissimo ad analisi costi/benefici. Non mi straccio le vesti per un aumento di una soglia limite. Ben sapendo che le fumonisine sono tossiche, può essere controproducente fissare soglie troppo basse. Non entro nel merito di quale sia, in questo caso, una soglia \"ottimale\".Ma io non appartengo mica al partito della \"tolleranza zero\" e del \"principio di precauzione\"!  Mi chiedo invece come facciano gli ambientalisti a coniugare i due aspetti. Io non ci riuscirei. Non entro neanche nella questione \"occultamento\": leggeremo il seguito della vicenda sulla stampa. Volevo solo far rilevare come il cosiddetto \"principio di precauzione\" viene, da molti, applicato a giorni alterni. A volte le considerazioni economiche sono valide, altre volte no. A volte si chiede il 100% di sicurezza, altre volte no. Di sicuro, quello che potrebbe diminuire (non annullare ovviamente) i rischi da fumonisine, il mais Bt, non si può seminare in Italia. \"Questo è illogico\", direbbe Spock (ufficiale scientifico vulcaniano dell'astronave Enterprise, noto per la sua estrema logicità e razionalità   ) Il tema delle micotossine e' sicuramente molto complesso. Se siete interessati vi rimando ad una pubblicazione dell'Istituto Superiore di sanità che sul tema ha organizzato due congressi, al sito del Gruppo di Lavoro Micotossine e al parere dell'Autorità Europea per la sicurezza alimentare sulle fumonisine. Dario Bressanini Addendum: ringrazio il Prof. Fabio Galvano per avermi fornito il link al report dello IARC e per la precisazione sull'appartenenza delle fumonisine al gruppo 2B" },
    { "title": "Non si butta via niente", "text": "Quando ho scritto l'articolo sulla cottura della carne, mi sono dimenticato di farvi vedere che cosa ne ho fatto dei cubetti di carne dopo l'esperimento. A casa mia vige la regola \"non si butta via niente\", per quanto possibile. Quindi ho unito i cubetti al resto della carne avanzata, ho preso una cipolla, del sedano e una carota e ci ho fatto il brodo   . L'ho ristretto e messo nel freezer, utilizzando le vaschette per fare il ghiaccio, e una volta solido ho trasferito le monoporzioni in un sacchetto di plastica a chiusura a zip. Quando ne ho bisogno apro il sacchetto ed estraggo i \"cubetti di brodo\" che mi servono   . Dario Bressanini" },
    { "title": "Il frutto del miracolo", "text": "Se solo i dolci non fossero così buoni... Dite la verità: anche voi ogni tanto guardate pensierosi la tabella del contenuto calorico del vostro dolce preferito. Non c’è dubbio che negli ultimi anni la domanda di dolcificanti sostituti ipocalorici del saccarosio, il comune zucchero da cucina, sia in aumento. Ma non  pensiate che l’uso dei dolcificanti sia una pratica moderna: Plinio si lamentava di come a Roma fosse difficile trovare del vino genuino, perché alcuni produttori erano soliti addolcire il vino con dell’acetato di piombo, detto Zucchero di saturno (Saccharum Saturni); composto dolciastro ottenuto facendo bollire il mosto in contenitori di piombo. Questo composto è tossico, e alcuni storici lo additano come una delle possibili causa della demenza di alcuni imperatori e, in ultima analisi, della caduta dell’impero romano. I dolcificanti artificiali moderni sono usati da chi non può o non vuole assumere troppi zuccheri, come i diabetici o coloro che seguono una dieta ipocalorica. Per comprendere quanto sia enorme questo mercato basta andare in un supermercato e leggere le etichette di bevande o alimenti “light” o “diet”. Troverete dolcificanti quali  l’aspartame, la saccarina, il ciclammato o l’acesulfame K. Sono sostanze che hanno un potere dolcificante, rapportato al peso, che è da trenta a trecento volte superiore a quello dello zucchero. In più, a parità di potere dolcificante, sono meno costose dello zucchero e quindi portano un vantaggio economico alle aziende alimentari. I dolcificanti sintetici tuttavia hanno anche delle caratteristiche indesiderate: o lasciano un retrogusto amarognolo, o non sopportano la cottura. In più negli ultimi decenni alcuni di questi dolcificanti hanno dato origine a varie  controversie, e alcuni sono vietati in alcune nazioni occidentali. Esistono in natura alcune proteine dai nomi curiosi come Monellina, Taumatina, Brazzeina, e Curculina, presenti nei frutti di alcune piante africane, che possono essere degli interessanti sostituti. La brazzeina ad esempio è circa cinquecento volte più dolce del saccarosio, è stabile al calore e non lascia alcun tipo di retrogusto. La taumatina addirittura è circa tremila volte più dolce dello zucchero. Con un così alto potere dolcificante è possibile usare concentrazioni molto basse di queste sostanze, e quindi avere un apporto calorico praticamente nullo. La più interessante di queste proteine viene estratta da una bacca rossa di un arbusto africano chiamato Synsepalum dulcificum. La Miracolina -così è stata chiamata questa molecola- nonostante non abbia praticamente alcun sapore, ha l’insolita capacità di rendere dolce i cibi acidi e aspri. Questo frutto, non a caso chiamato frutto del miracolo, viene utilizzato dalle popolazioni native dell’Africa dell’ovest per modificare il sapore di cibi e bevande acide. Il suo meccanismo di azione è tuttora ignoto, ma in qualche modo “inganna” i recettori del sapore dolce presenti sulla lingua e fa si che, ad esempio, il limone assuma un sapore dolce. L’effetto dura circa mezz’ora, dopo di che svanisce. Purtroppo questo frutto cresce con molta difficoltà fuori dal suo ambiente naturale, e si deteriora rapidamente, impedendone l’esportazione. Recentemente però un gruppo di ricercatori dell’Università di Tsukuba è riuscita ad inserire il gene responsabile della produzione della miracolina nella lattuga, riuscendo così a produrre la proteina al di fuori del frutto originario, aprendo così la strada ad uno sfruttamento commerciale.  Se siete curiosi di provare questa bacca miracolosa, esiste un locale a Tokyo dove servono dolci aspri e a bassissimo contenuto calorico, che con l’aiuto della bacca miracolosa assumono un sapore dolcissimo. Oppure, se siete dotati del pollice verde, potete sempre comperare i semi in rete e tentare una coltivazione casalinga. Oppure, se vi fidate, potete comperare delle tavolette che, a detta del produttore, contengono la miracolosa proteina.  Dario Bressanini Questo articolo e' apparso su Le Scienze" },
    { "title": "Il Burro", "text": "Il burro è un'emulsione di minuscole goccioline d’acqua disperse in un grasso. Queste goccioline vengono tenute in sospensione dalle sostanze emulsionanti naturalmente presenti nel latte, che cercano di impedire che acqua e grassi si separino. Queste goccioline d'acqua contengono principalmente proteine, prevalentemente caseina, e lattosio, lo zucchero del latte. In base al Reg. UE 2991/94 il burro deve contenere almeno l'80% di grassi e al massimo il 16% di acqua. Il burro in vendita in Italia tipicamente ha l’82% di grassi. Potremmo dire che il burro è il grasso del latte concentrato poiché servono circa 23-25  litri di latte per fare un Kg di burro. In realtà il burro è un’emulsione un po’ complicata poiché, come vedremo,  nella fase grassa liquida sono disciolti oltre alle gocce d’acqua anche cristalli di grasso, globuli di grasso e anche bollicine d’aria. La preparazione del burro è probabilmente uno dei metodi più antichi di conservare i grassi del latte inventati dall’uomo. Si hanno notizie di burrificazione, per usi alimentari, cosmetici, cerimoniali e medici, in Asia anche 2000 anni prima dell’era Cristiana. Visto che capre e pecore sono state addomesticate molto prima delle vacche, è probabile che il primo burro fosse prodotto originariamente con quel tipo di latte. Del burro parla Plinio il Vecchio, nella sua “naturalis historia”, citandolo come “alimento raffinato dei popoli barbari”, e il suo consumo distingue i ricchi dai poveri in quelle popolazioni. Curiosamente, anche nell’Italia del primo novecento uno dei mercati importanti del burro fu il sud d'Italia. Il burro, prodotto al nord, veniva consumato al sud dalle famiglie benestanti che desideravano distinguersi dai meno abbienti, consumatori di olio d’oliva prodotto in quelle zone. Nel medioevo la chiesa proibì, durante i periodi di digiuno e in Quaresima, di consumare burro e altri alimenti di origine animale. Nei paesi del sud Europa questo non era un grosso problema, perché comunque utilizzavano l’olio. Nel nord Europa invece il burro era di uso comune in cucina. Durante la quaresima i commercianti dal sud Europa vendevano olio al nord. Olio, a quanto pare, di bassa qualità. Nel tardo medioevo divenne possibile comperare dalla chiesa delle lettere di indulgenza, per ottenere delle dispense e poter quindi consumare il burro anche durante i periodi proibiti. Una delle torri della cattedrale di Rouen è chiamata “la torre del burro” perché fu costruita con i soldi ricavati dalla vendita di tali dispense durante la quaresima. In un discorso ai nobili tedeschi del 1520, Martin Lutero, padre spirituale della riforma protestante, si scaglia contro questo mercimonio, incitando i nobili a riformare la chiesa, e prende il burro come esempio: I digiuni dovrebbero essere una questione di libertà, e tutte le questioni riguardanti il cibo lasciate libere, come recitano i Vangeli (Matteo 15:11). Perché a Roma loro stessi ridono dei digiuni, e costringono noi stranieri a mangiare olio con cui loro non si ingrasserebbero gli stivali, e poi ci vendono la libertà di mangiare il burro e tutto il resto. Tuttavia il santo Apostolo ci dice che in tutte queste cose abbiamo già la libertà, attraverso il Vangelo (1 Cor. 10:25 succ.).Loro ci hanno costretto con il loro diritto canonico e rubato i nostri diritti, così che dobbiamo ricomprarceli con del denaro. Hanno così terrificato le nostre coscienze che non è facile predicare di queste libertà perché il popolo le considera una grande offesa, pensando che sia un peccato più grave mangiare burro piuttosto che mentire, bestemmiare o vivere in modo impuro.In ogni caso, quello che l’uomo ha decretato, è sempre la parola di un uomo. Anche nella legge della chiesa, non ne viene fuori nulla di buono. I grassi del burro sono per circa il 98% dei trigliceridi, con piccolo percentuali di digliceridi e monogliceridi. Chimicamente significa che una molecola di glicerina (o glicerolo) ha legati tre acidi grassi. Questi possono essere monoinsaturi, con un doppio legame C=C, poliinsaturi, con più di un doppio legame, o saturi, senza doppi legami. Nel latte, e quindi nel burro, si possono trovare fino a 500 grassi diversi. I componenti principali sono l’acido palmitico e quello oleico che insieme rappresentano circa il 50% dei grassi. La percentuale di grassi saturi (rispetto ai grassi totali) è del 70%. Questo è un valore medio perche’ la composizione del burro varia moltissimo con la stagione e con il tipo di alimentazione delle vacche. Il colore del burro può andare dal bianco al giallo, e dipende principalmente dall'alimentazione delle vacche. Più caroteni le vacche assumono con l’alimentazione, più il burro risulterà colorato. E’ chiaro quindi che il burro prodotto d’inverno avrà un colore diverso del burro prodotto d’estate. Può anche essere colorato artificialmente con dei caroteni. Il burro, come il latte, è una fonte importante di Vitamina A, ancora una volta con variazioni tra estate e inverno. Il burro si prepara dalla crema di latte, detta anche panna. Tradizionalmente la crema veniva separata dal latte per affioramento, lasciando cioè alla panna, più grassa del latte e quindi meno densa, il tempo necessario per affiorare. Nelle latterie si raccoglieva il latte da vari allevamenti, e poteva passare del tempo prima che la panna venisse separata. Durante questo intervallo alcuni batteri entravano in azione, convertendo il lattosio in acido lattico, inacidendo la panna e creando anche alcune molecole aromatiche che ancora oggi associamo con l'aroma del burro. Oggigiorno, quasi ovunque, la crema viene separata per centrifugazione, processo molto più veloce, efficace, e che, se il latte di partenza è di alta qualità, permette di ottenere burro di qualità altrettanto elevata. (discuteremo dell’anomalia italiana della crema da affioramento nelle prossime puntate). Per ridurre la proliferazione di microorganismi, anche patogeni, il latte, dalla mungitura sino alla  separazione della crema, dovrebbe essere mantenuto a temperature molto basse. La crema risultante non dovrebbe essere troppo acida, né essere rancida od ossidata. La panna ottenuta per centrifugazione è più ricca di grassi, grazie alla maggiore efficienza del processo e, grazie alla rapidità di separazione, non è inacidita. Viene chiamata crema dolce e contiene circa il 36%-44% di grassi. La pastorizzazione Dopo la separazione la crema viene di solito pastorizzata, riscaldata cioè per un certo periodo di tempo sufficiente a distruggere gli eventuali batteri patogeni e ridurre in generale il numero di microorganismi. Questi, se lasciati moltiplicare, possono produrre sostanze che introdurrebbero difetti organolettici nel prodotto finale. La pastorizzazione ha anche lo scopo di disattivare gli enzimi naturalmente presenti come la lipasi, che porterebbero all’irrancidimento dei grassi, di eliminare parzialmente degli odori indesiderati e di liquefare i globuli di grasso. Più è alta la temperatura di pastorizzazione meno il tempo necessario per uccidere i batteri. La pastorizzazione viene effettuata a varie combinazioni di temperatura/tempo: ad esempio a 85 °C per 15 secondi. Il trattamento UHT sterilizza la panna a 135 °C per almeno un secondo. Questo permette una lunga vita del latte o della panna sugli scaffali di vendita, ma purtroppo ne altera anche il sapore. E’ ormai molto raro trovare del burro preparato a partire da panna non pastorizzata, a causa delle  norme igieniche imposte nella produzione moderna. Tuttavia, lavorando in particolari condizioni e prestando molta attenzione al processo produttivo, è possibile produrre burro senza pastorizzare la crema. L’aroma e il gusto di questo prodotto sono  diversi da quello pastorizzato, ma ormai è divenuto una rarità sul mercato, in Italia, visto che il basso consumo di burro crudo non giustifica il prezzo maggiore. Se però fate un giro in qualche malga di montagna dove ancora si produce il burro crudo, provate ad assaggiarlo. Non essendo stato pastorizzato ha ovviamente una durata inferiore al burro  a cui siamo abituati. La fermentazione Negli USA e in Gran Bretagna solitamente il burro è preparato dalla crema dolce. Viene salato successivamente sia per compensare la mancanza di sapore che per aiutare la conservazione. Ecco perché in molte ricette americane di pasticceria si specifica “unsalted butter” (burro non salato). In gran parte dell’Europa continentale invece, Francia e Italia comprese, per tradizione siamo abituati ad un burro più acido e più aromatico, prodotto dalla crema fermentata. Il burro ha un gusto più intenso perché i batteri durante la fermentazione producono, oltre all’acido lattico, anche molecole dal caratteristico aroma “burroso”. La salatura non è necessaria perché la maggiore acidità aiuta la conservazione. Questo burro si avvicina maggiormente al burro “preindustriale”, dove la fermentazione batterica era naturale. Poiché la crema è stata pastorizzata uccidendo i microorganismi utili alla fermentazione, è necessario introdurre una coltura di batteri appositi per permettere la formazione delle molecole che forniscono l'aroma. Detto in parole povere, il burro a cui siamo abituati è un poco rancido e acido. Questi batteri possono essere ad esempio il Lactococcus lactic ssp. diacetilactis che produce una molecola che normalmente associamo all’aroma del burro fresco: il diacetile (2,3 butandione). Il Lactococcus lactis subsp. lactis invece viene aggiunto per produrre l’acido lattico che acidificherà la crema. Dosando in questo modo i batteri, i tempi e le temperature, è possibile preparare il burro della migliore qualità. La maturazione Dopo la separazione e la fermentazione, la crema viene raffreddata tra i 7 e i 15 °C per permettere la cristallizzazione di parte del grasso. La velocità con cui avviene il raffreddamento è molto importante ai fini della consistenza finale del burro. Se il raffreddamento è molto veloce, si formeranno moltissimi cristalli di piccole dimensioni. Se invece ilo raffreddamento è lento si formeranno meno cristalli ma più grossi. I cristalli legano il grasso liquido sulla loro superficie, quindi se se sono presenti molti cristalli piccoli, avranno una maggiore superficie disponibile per \"legare\" il grasso liquido, e quindi il burro risulterà più duro.  La panna è un'emulsione di olio in acqua. Il grasso è sotto forma di globuli: “palline” di diametro di qualche millesimo di millimetro. Ogni globulo è circondato da una membrana di proteine, fosfolipidi, trigliceridi e colesterolo. La membrana ha il duplice scopo di mantenere il grasso in soluzione, attraverso le proprietà emulsionanti dei fosfolipidi, e di proteggere la degradazione dei grassi dagli enzimi. L'agitazione meccanica rompe la superficie di questi globuli, liberando i grassi all'interno. Siccome i grassi non amano molto stare in acqua, si aggregano via via ad altre molecole di grasso, che si separa dalla fase acquosa: si dice che l’emulsione viene invertita perché si passa da una emulsione di olio in acqua (spesso indicata con o/w: oil/water) ad una emulsione di acqua in olio (w/o). La zangolatura non è altro che una violenta battitura meccanica, che ha lo scopo di rompere la membrana dei globuli di grasso liberandone il contenuto. La temperatura di zangolatura può variare da 7 °C a 13 °C. É importante che la temperatura non sia troppo alta perché la presenza di cristalli di grasso aiuta la rottura della membrana dei globuli. I cristalli sbattono contro i globuli danneggiando la membrana e liberando il grasso liquido. Se la temperatura è troppo elevata, o se rimane troppo grasso liquido, il burro avrà una consistenza molle e trasuderà goccioline di grasso liquido. La parte acquosa liquida, il latticello, viene separata e il burro lavorato per raggiungere la consistenza desiderata. In alcuni metodi di lavorazione la coltura batterica viene inoculata a questo punto, invece che nella crema, per risparmiare sui costi. E' molto facile produrre il burro in casa, divertente, e didatticamente utile specialmente se avete dei bambini. Prendete una confezione di panna fresca (non panna da cucina!). E’ opportuno che la panna sia fredda. La temperatura ottimale dovrebbe essere tra i 7 °C e i 13 °C, ma per questo esperimento casalingo va benone della panna raffreddata in frigorifero. Attenzione alla panna che acquistate: per facilitare la produzione di panna montata alcuni produttori aggiungono uno stabilizzante dell’emulsione, solitamente la carragenina (E407). Siccome vogliamo produrre il burro e non la panna montata, scegliete un prodotto senza stabilizzanti.   Il modo più semplice per separare il burro è usare una frusta, come per montare la panna, ma continuando ad oltranza sino a quando il grasso si separa. Se però volete fare tutto a mano, e magari far partecipare i vostri figli o nipoti all'esperimento, versate la panna, solitamente in confezioni da 250 ml, in una bottiglietta di plastica vuota da 500 ml. Per rendere più efficace la \"zangolatura\" potete introdurre nella bottiglia una biglia di vetro. Dobbiamo ancora parlare della struttura del burro, di come si può \"chiarificare\" e perché, del Ghi indiano, del burro italiano di affioramento e altro ancora. Lo faremo nei prossimi articoli. Dario Bressanini Riferimenti bibliografici Butter WebExhibits Elogio del Burro, sulla rivista dall'Accademia Italiana della Cucina Butter David Hettinga, Bailey’s Industrial Oil and Fat Products Scheda sul Burro di Assolatte Rheological Properties of Milkfat and Butter" },
    { "title": "Affioramento o centrifuga?", "text": "...ovvero, perché il burro italiano è spesso di bassa qualità. Se avete un amico gourmet chiedetegli che marca di burro acquista. Quasi sicuramente non sarà burro di produzione italiana. Si, a volte gli amici gourmet sono degli insopportabili snob   ma questa volta non è esterofilia: il burro italiano è spesso di qualità inferiore rispetto al burro di produzione straniera, soprattutto del nord Europa. Un test di degustazione alla cieca commissionato nel 2002 all’INRAN (Istituto Nazionale di Ricerca per gli Alimenti e la Nutrizione) dalla rivista Il Salvagente ha sottoposto al giudizio di un gruppo di assaggiatori 15 marche di burro. I primi tre posti, con un giudizio ottimo, se li sono aggiudicati dei burri stranieri. Quelli italiani sono risultati mediamente molto più in basso nella graduatoria, anche con dei giudizi poco lusinghieri sul loro sapore. Pur senza pretendere di essere esaustivo, quel test illustra abbastanza bene la situazione media Italiana. In problema di fondo, il “peccato originale” del burro italiano, che si riflette sulle sue qualità organolettiche, sta nel fatto che quasi sempre è considerato un sottoprodotto della produzione del formaggio di tipo grana, cioè tipicamente del Grana Padano e del Parmigiano Reggiano, e non invece un prodotto da valorizzare in sé. Ho deciso di scrivere questo articolo perché il consumatore italiano non sa quasi nulla del burro che compra, anche perché le etichette sono scarne e senza indicazioni. Tutto il contrario invece di quello che accade con l’olio extravergine di oliva. Ora vi racconto la storia (abbreviata) del burro italiano. Se siete interessati a leggere la vicenda  completa –che qui riassumo-, vi consiglio vivamente di leggere il lungo e dettagliato articolo del Dott. Antonio Neri, dell’istituto Bromatologico Italiano, e pubblicato a puntate sulla rivista Alimenta di cui è Direttore. Il latte fresco appena munto, nei paesi che producono burro di ottima qualità,  viene conferito a dei grandi centri di raccolta che provvedono immediatamente alla lavorazione per ottenere, a seconda della domanda del mercato in quel momento, burro, latte scremato o parzialmente scremato, panna, formaggi e così via. Abbiamo già visto come il metodo migliore per separare la crema di latte senza alterarne le proprietà organolettiche sia la centrifugazione. Questo è il metodo utilizzato all’estero, nei paesi grandi consumatori di burro come la Francia o i paesi del nord Europa. Poiché il burro viene spessissimo consumato crudo, difetti organolettici dovuti ad una scarsa qualità della crema di latte non sono accettabili e il burro è un prodotto da valorizzare. La sequenza logica di produzione è:  Latte -&gt; Burro -&gt; Formaggio. Il “burro italiano” invece, per antonomasia, è il “burro da affioramento”. Nonostante nell’immaginario gastronomico di molti la parola “affioramento” rimandi a verdi pascoli, malghe fiorite e burrificatori montanari con il cappello di feltro, il burro di affioramento ha una qualità inferiore, a parità di qualità del latte, rispetto a quello di centrifuga. Per più motivi. Il principale è che le condizioni con cui viene trattata la crema solitamente non sono ottimali: si inacidisce troppo perché il processo di affioramento è molto lento, ed effettuato spesso a temperature troppo elevate, con conseguente proliferazione di microorganismi indesiderati. Vi chiederete, “ma perché non usiamo la centrifuga anche in Italia?”. In realtà si usa, ma  solo in una minoranza della produzione. La motivazione è economica, e molto seria: la produzione di burro italiano è fortemente condizionata dalla produzione di Grana Padano e di Parmigiano Reggiano. Questi formaggi utilizzano latte parzialmente scremato per affioramento della crema. Nel 2006 per la produzione di questi formaggi sono stati utilizzati  4,4  milioni di tonnellate di latte, che hanno prodotto circa 200.000 tonnellate di crema da latte trasformabile in burro. In pratica per oltre due terzi il burro italiano è necessariamente un sottoprodotto della produzione del Grana o del Parmigiano. La crema di latte viene separata in condizioni ottimali per la successiva caseificazione del latte parzialmente scremato. Queste condizioni di temperature e tempi però, producono una panna che non permette la preparazione di un burro di qualità. Insomma, la sequenza Italiana è Latte -&gt; Formaggio -&gt; Burro. La cosa ha senso, dal punto di vista economico, perché Parmigiano e Grana Padano hanno un valore aggiunto ben superiore a quello del burro. Purtroppo sulle etichette non viene quasi mai riportato il metodo di produzione. Affinché il burro sia di qualità, oltre ovviamente a richiedere del latte di qualità, occorre che la crema venga separata in modo corretto e funzionale all’utilizzo che se ne vuole fare. In parole povere, se voglio produrre burro di qualità dovrò trasportare il latte e separare la crema alle temperature ottimali per ottenere il burro migliore, che non sono quelle per ottenere il formaggio migliore. Purtroppo l’affioramento è una fase insostituibile nel processo produttivo del formaggio tipo grana. Il latte per il Grana Padano deve essere conferito al caseificio a temperature non inferiori a 8 °C, con una temperatura di affioramento tra gli 8°C e i 20 °C per 5-10 ore. Per il Parmigiano il latte deve essere conferito ad una temperatura non inferiore ai 18 °C, mentre la temperatura media del latte in affioramento è variabile tra 12 °C e i 22 °C, mediamente di 16 °C per 10-12 ore. Queste condizioni, ottimali per la produzione dei fiori all’occhiello della nostra industria casearia, non lo sono certo per la qualità finale della crema. La temperatura è troppo elevata e i batteri inevitabilmente proliferano. Questo non è necessariamente un problema sanitario, visto che la crema verrà poi pastorizzata, ma le sostanze prodotte possono portare a difetti organolettici nel burro finale. La questione della qualità del burro italiano è molto vecchia. Già nel 1954, in un congresso nazionale su “La Disciplina di Produzione e del Commercio del Burro”, il direttore dell’Istituto di Igiene dell’Università di Milano Augusto Giovanardi riscontrava che: e concludeva A questo problema se ne aggiunge un altro: nei comprensori di produzione dei formaggi Grana Padano e Parmigiano Reggiano i piccoli produttori spesso non sono in grado, per le loro modeste dimensioni, di rispettare le condizioni elementari batteriologiche e di refrigerazione per la trasformazione in burro, né tanto meno il trasporto a basse temperature della crema affiorata in un burrificio per la trasformazione. Accade allora che in loco la crema venga trasformata in quello che potremmo chiamare “burro grezzo”. Questo viene successivamente conferito ad uno stabilimento, viene rifuso, ritrasformato per emulsione in panna, mescolato con crema di altra provenienza, e ritrasformato in burro. Capite bene come questo inevitabilmente influenzi le qualità del prodotto finale. Anche questo è un problema vecchio: in un convegno del 1972 su “La Valorizzazione del burro italiano nell’ambito della Comunità Europea”, Franco Bodini, allora direttore della Latteria Cooperativa Soresinese metteva a fuoco il problema Le cose non sono molto migliorate da allora se una lettera del Ministero della Sanitá all’Istituto Superiore di Sanità del 1997 riferita ad un articolo della legge sul burro dice: Ed ecco ancora una volta all’opera l’inventiva del legislatore italiano, sempre pronto a usare in modo creativo la nostra lingua per coprire le nostre mancanze. Il Ministero di Sanità, in una circolare del 15 gennaio 1998, visto che il “burro grezzo” non si può vendere come tale ma dovrà essere successivamente fuso e rigenerato, conia un termine ad hoc: “zangolato di creme fresche per la burrificazione”. Un articolo di R. Rosmini, A. Serraino e A. Poeta intitolato \"Profilo microbiologico dello zangolato di creme fresche\" riporta, relativamente ad un’indagine sullo zangolato in Emilia-Romagna nel 1998-1999, una situazione igienica non troppo felice: Dopo aver analizzato altri tipi di contaminazioni batteriche, concludono Siamo partiti da latte di ottima qualità, come è quello per produrre i formaggi di tipo grana. Ma vediamo pian piano la qualità del burro diminuire. Non siamo ancora in fondo, c’è di peggio. Dopo aver prodotto il formaggio, nel siero rimane ancora una certa quantità di grassi (0,4%-0,5%). Questi vengono recuperati e utilizzati per produrre del “burro di siero”, che ha ovviamente una qualità inferiore persino al burro di affioramento. La legge italiana permette di mescolare questo burro con il resto della produzione, e questo viene fatto normalmente. O meglio: fino al 1983 la legge 1526 del 1956 recitava “La denominazione “burro” è riservata al prodotto ottenuto dalle creme ricavate unicamente dal latte di vacca”. Il burro di siero poteva essere venduto solo separatamente e con denominazione “burro di siero”. In realtà il burro di siero veniva comunemente mescolato al resto del burro, sia da affioramento sia addirittura al burro di buona qualità comperato all’estero per “tagliare” la produzione, tanto è vero che alcuni produttori furono condannati per aver messo in vendita un prodotto ottenuto mescolando burro da siero senza indicarlo in etichetta. Cosa succede nel 1983? Una cosa tipicamente italiana: una “leggina” cambia la definizione di burro (Legge 202/83 che modifica la legge 23 dicembre 1956 n. 1526), che diventa “La denominazione di “burro” è riservata al prodotto ottenuto dalla crema ricavata dal latte di vacca ed al prodotto ottenuto dal siero di latte di vacca, nonché dalla miscela dei due”. Nell’illustrazione della proposta di legge che porterà poi alla “leggina”, l’on Mora dichiara che il burro di siero Detto e fatto. Il burro di siero, organoletticamente di qualità inferiore, ora è possibile mescolarlo al resto. Non stupisce scoprire che l’onorevole Mora, primo firmatario della legge, era all’epoca presidente del consorzio di tutela del formaggio Grana Parmigiano Reggiano. Intendiamoci: capisco benissimo l’esigenza di sostenere una realtà socioeconomica estremamente importante per l’economia italiana. Mi piacerebbe, però, da semplice consumatore, poter capire dall’etichetta di un alimento come è stato prodotto, per poter decidere se acquistarlo o meno. Non tutti i produttori però sono d'accordo. No, non siamo ancora in fondo: la leggina 202 del 13 maggio 1983 stabilisce che “il burro di qualità  deve risultare esente da residui di eventuali sostanze chimiche salvo quelle ammesse nelle produzioni casearie”. Il grassetto è mio. Insomma è possibile riscontrare sostanze chimiche che non dovrebbero esserci, a patto che siano legali per la preparazione del formaggio. Ad esempio fino a qualche anno fa nella produzione del Grana Padano era ammesso l’uso della formaldeide, o formalina, che quindi si poteva ritrovare nel burro. Negli anni l’Unione Europea ha emanato varie direttive e normative in cui fissa le condizioni minime riguardanti le norme igieniche per trattare il latte e i prodotti a base di latte. La normativa Reg. CE 853/2004  stabilisce che il latte: In più che la crema venga fatta affiorare a temperature non superiori a 6 °C. Queste condizioni, come abbiamo visto, sono troppo restrittive per il disciplinare di produzione dei due formaggi fiore all’occhiello della nostra industria agroalimentare (dopotutto, che ne sanno in Europa di come si produce il Parmigiano?) L’Unione Europea però lascia ai singoli stati la possibilità di concedere delle deroghe, deroghe che in Italia sono state concesse, giustamente, per preservare i metodi di produzione di Grana e Parmigiano. Peccato che il sempre inventivo e creativo genio politico italico estende queste deroghe, pensate solo per i formaggi, anche al burro prodotto con le creme provenienti dalla lavorazione di quei formaggi. Recentemente, nel 2006, una modifica del disciplinare di produzione del Grana Padano, chiede di essere “esentato” dalle deroghe. In poche parole, il latte per il Grana Padano rientra nei parametri batteriologici chiesti dalla legge europea, ma tutti gli altri problemi restano. Manca un ultimo dettaglio: a trattare latte non sono solamente i caseifici: ci sono anche i produttori di latte, quello che trovate in vendita, come le centrali del latte. E per scremare il latte usano la centrifuga. Che fine fa quella panna separata con tutti i crismi? A quanto pare un po’ viene venduta come panna fresca o da cucina, oppure trasformata in burro. Da centrifuga, ovvio. Come mai non è facile trovarlo al supermercato? Perché l’Unione Europea paga i produttori che portano “all’ammasso” il burro da centrifuga, vista la sovrapproduzione europea. Insomma, il burro buono prodotto in Italia è difficile comperarlo. Spero di non avervi annoiato troppo con questo articolo, senza ricette, esperimenti divertenti o miti culinari da sfatare. Trovare del buon burro, anche italiano, è possibile. Ma non scegliendo a caso al supermercato. Potete trovare anche burro italiano che ha vinto premi internazionali. Leggetevi tutte le etichette, e siate sempre dei consumatori consapevoli. Solo così il mercato riceverà dei segnali, come dicono gli economisti, per invogliare i produttori italiani di burro a migliorare la qualità. Dario Bressanini Bibliografia: A. Neri. \"La storia infinita del burro italiano. Da burro a burro: bonifica batterica o rigenerazione? Perché non sarà mai burro di qualità\" Parte I  II  III  IV  V  VI  VII  VIII  IX  X G.Mucchetti  “La Frazione Magra da centrifugazione della crema di affioramento: latte magro o sottoprodotto? Alimenta, Agosto 2007 SERRAINO A., ALBERGHINI L., RICCI B., ROSMINI R., POETA A., LIUZZO G. \"Zangolato di creme fresche: aspetti normativi e caratteristiche microbiologiche\" \"Un prodotto maturo, ma ancora in forma\" Il Latte, agosto 2007" },
    { "title": "La pizza di Platone", "text": "Questo blog si chiama \"Scienza in cucina\", e parlando di cucina, ricette, ed alimenti vengono naturali i richiami alla chimica, alla biologia e alla fisica. Ma sapendoli cercare, ci sono spunti anche per parlare della regina delle scienze: la matematica. Conoscete il \"problema di Delo\"? Questo problema, detto anche della \"duplicazione del cubo\" è uno dei tre problemi classici della matematica greca, insieme alla trisezione dell'angolo e alla quadratura del cerchio.  Eratostene, nel Platonicus -opera andata perduta ma di cui conosciamo alcuni frammenti-  racconta che La difficoltà risiede nel fatto che, volendo costruire un cubo di volume doppio, non è possibile farlo semplicemente raddoppiando la lunghezza del lato, perché questo porta ad un cubo di volume ottuplo. In un'altra versione della storia erano gli Ateniesi a chiedere aiuto all'oracolo per debellare una pestilenza. Tramite l'oracolo il dio Apollo chiese di raddoppiare l'altare, cubico, per placare l'epidemia. Anche in questo caso, non essendo riusciti a costruire un cubo doppio, gli Ateniesi si rivolsero a Platone, che li ammonì dicendo che “Il dio ha punito il popolo per aver trascurato la scienza della geometria che è scienza per eccellenza” . Rimuginavo su questo problema mentre, nella mia pizzeria d'asporto preferita, stavo aspettando le mie pizze. Dovete sapere che solitamente, per la famiglia, prendo una pizza normale e una \"Maxi\", più grande, e ci mangiamo in quattro. La pizza Maxi, di qualsiasi tipo, costa esattamente il doppio della versione normale. Guardando i contenitori delle pizze da asporto mi sono chiesto \"Ma mi conviene prendere una pizza Maxi invece che due singole? Avrà un'area almeno doppia? A occhio non è facile capire\". Sfornate le pizze (per la cronaca, una con cipolla rossa, peperoni grigliati e nduja piccante, l'altra con mais, asparagi e scaglie di grana) torno a casa e dopo cena, munito di centimetro, misuro la lunghezza dei lati delle due scatole poiché le pizze non erano più disponibili per essere misurate   . Comunque avevo verificato che nella scatola le pizze erano tangenti ai lati del contenitore. Li toccavano insomma. Il lato della scatola Maxi misurava 50 cm, mentre la scatola piccola 32.5 cm. Per sapere se la pizza maxi fosse almeno il doppio di quella normale dovevo calcolare il rapporto tra le aree delle scatole da asporto, visto che queste erano proporzionali alle superfici delle pizze. Quindi 502 / 32.52 = 2.37 Quindi prendendo una Maxi ho l'equivalente di due pizze normali più il 37% di una pizza. Un buon affare!  Quello che non mi soddisfaceva era il ricorso al centimetro e ai calcoli per poter decidere se un quadrato fosse o meno il doppio dell'altro. Ci doveva essere un modo più semplice! Mi tornò in mente Platone e un suo dialogo, il Menone, dove Socrate fa disegnare ad uno schiavo a digiuno di geometria un quadrato di area doppia di uno dato. dal Menone di Platone, a Cura di Giovanni Reale, Rusconi Editore 1999 Ecco la soluzione: dovevo procedere come Socrate ha fatto fare allo schiavo, sovrapponendo la scatola piccola ruotata di 45 gradi rispetto all'altra.  Guardando le due scatole, poiché quella piccola non tocca i bordi di quella grande, anche lo schiavo interrogato da Socrate avrebbe concluso che la pizza Maxi era più grande del doppio. Ovviamente i miei figli, che hanno assistito alla scena pensando di avere un padre un po' tocco, mi hanno chiesto spiegazioni, che ho prontamente dato, cogliendo al balzo l'occasione per spiegargli come la matematica e la geometria siano utili anche nella vita di tutti i giorni. La volta successiva in pizzeria ho notato però che il \"guadagno\" del 37% di pizza è compensato dal fatto che gli ordini di pizze Maxi vengono a volte scavalcati da pizze normali, pur se più indietro nella lista delle ordinazioni. Incuriosito ho fatto qualche domanda al pizzaiolo. Nel forno (di forma circolare, a legna) ci stanno contemporaneamente 10 pizze normali, ma assieme ad una Maxi si riescono a cuocere solo 7 pizze normali, per cui può capitare che, per riempire meglio il forno, qualche ordine passi davanti al mio. A questo punto, mentre aspettavo le mie pizze, non ho potuto fare a meno di pensare al problema dell'impaccamento delle pizze nel forno, o se volete, dell'impaccamento di cerchi in un cerchio più grande (la forma del forno, ricordate? Ok, tralasciamo lo spazio necessario per la legna che arde). Il problema di impaccamento ottimale di varie figure geometriche in un contenitore, avente anch'esso una determinata figura, è un classico problema di matematica ricreativa ma con risvolti estremamente pratici. Pensate al modo migliore di impaccare il maggior numero palline da tennis in una scatola. O di arance in una cassa. Ad esempio, sapete come si possono disporre 10 cerchi di raggio 1 in modo tale che stiano completamente in un contenitore circolare di raggio il più piccolo possibile? La soluzione, per nulla banale, è questa: Qual è il quadrato più piccolo che riesce a contenere tre cerchi di raggio 1? Cliccate qui se volete vedere la soluzione. E quello che contiene 8 cerchi? O cinque quadrati? Se volete conoscere le soluzioni a questi problemi e a molti altri simili potete visitare l'Erich's Packing Center. Da quello che ne so nessuno ha ancora proposto il problema di ottimizzare l'impaccamento contemporaneamente di cerchi di area 1 e di area 2: il problema che ogni giorno il mio pizzaiolo deve affrontare quando ad esempio gli arriva un ordine di 2 Maxi e 5 normali. E' possibile infilarle nel forno contemporaneamente? Un'altra volta, aspettando le pizze (e non mi dite che voi aspettate meno di dieci minuti quando ordinate le pizze! Che cosa fate mentre aspettate?) osservando il menù ho notato che ormai il numero di pizze è diventato assurdamente lungo. A fianco delle classiche \"Margherita\", \"Napoletana\" e \"Quattro Stagioni\", ormai è tutto un fiorire di pizze \"Arcobaleno\", \"Bud Spencer\", \"Asterix\", \"Marilyn\", \"Messicana\", \"Vulcano\" e così via. E non esistendo una nomenclatura standard, ogni volta che capitate in una pizzeria nuova dovete leggere tutti gli ingredienti delle decine e decine di pizze per scovare quella che piace a voi. Mai che si chiami nella stessa maniera! Una cosa che apprezzavo molto delle pizzerie che frequentavo negli Stati Uniti (ebbene sì, non fate gli snob   , anche negli USA è possibile mangiare della buona pizza) era il loro approccio \"razionale\" alla composizione della pizza. Generalmente lasciano la possibilità ai clienti di costruirsi la pizza da soli, pescando da un elenco di \"toppings\", di \"aggiunte\". Il costo della pizza viene calcolato sommando il numero di ingredienti richiesti. Quindi se volete una pizza con provola, salame piccante, acciughe e broccoli dovete solamente selezionare gli ingredienti corrispondenti da aggiungere alla pizza base di solo pomodoro. E' un approccio razionale e molto efficiente. Si risparmia sulle pagine del menù, e soprattutto sul tempo di lettura del cliente, non più costretto a leggere liste di pizze dai nomi improbabili. Supponiamo di avere solo 3 ingredienti (oltre al pomodoro di base): mozzarella, olive e capperi. Possiamo formare tre pizze con due ingredienti, tre pizze con un solo ingrediente, una con zero ingredienti (solo pomodoro)  e una con tre ingredienti.  Otto pizze in totale. Se abbiamo 6 ingredienti, possiamo preparare 20 pizze diverse con tre ingredienti e 15 con due. In  generale potendo scegliere k ingredienti da n,  posso esprimere il numero di pizze possibili con un simbolo che i matematici chiamano \"coefficiente binomiale\": Qui in Italia sono invece costretto a ordinare una \"Arcobaleno senza il radicchio però con salsiccia piccante e mozzarella di bufala\". Non sarebbe più semplice adottare il metodo \"matematico\"? La mia pizzeria utilizza in tutto 58 ingredienti (li ha contati mio figlio Simone), e offre 60 tipi di pizze diverse.  Usando l'approccio matematico con 58 ingredienti potrebbe offrire 30856 pizze con tre ingredienti a scelta, 424270 con quattro ingredienti e addirittura 4582116 con cinque ingredienti. E' vero che tra queste ci sarebbero anche pizze come \"uova, basilico, panna, gorgonzola e salmone affumicato\" ma chi siamo noi per stabilire quali pizze non meritano di essere ordinate? Non mettendo limiti al numero di ingredienti che si possono mettere su una pizza, dati n ingredienti è possibile comporre 2n pizze. Con 58 ingredienti quindi sono 288230376151711744 pizze! Non ho dubbi: Platone sarebbe estasiato dalla \"via matematica alla pizza\"! Dario Bressanini p.s. Se come me amate la matematica ricreativa e siete seguaci di Martin Gardner, non potete non leggere la migliore rivista italiana del settore: Rudi Mathematici. La potete trovare ogni mese... nella vostra casella Email, gratuitamente se vi iscrivete alla loro mailing list. Oppure potete scaricarla ogni mese dall'archivio, in pdf. Non è la solita \"pizza\"   che riporta giochi triti e ritriti, ed in più è scritta bene (dal punto di vista letterario intendo), il che non guasta. Vivamente consigliata." },
    { "title": "Superboy e la camera a nebbia", "text": "Nell'ultimo decennio le iscrizioni ai corsi universitari di tipo scientifico sono diminuite drasticamente (lasciando perdere le cosiddette \"scienze della qualunque\", descritte da Marco Cattaneo nel suo Blog). Negli ultimi due anni pare che la discesa si sia arrestata, e in alcuni casi la tendenza invertita, ma siamo ancora lontani dal recuperare tutto il terreno perduto. Sono convinto che una nazione che pretende di essere tecnologicamente avanzata rischi grosso se il numero di laureati in materie scientifiche scende sotto il livello critico. Questo fenomeno è presente in tutti le nazioni occidentali, più o meno, e preoccupa seriamente i governi di molti paesi, come USA e Inghilterra, che sanno bene come il benessere economico di una nazione sia ormai legato a filo doppio alla propria capacità di innovazione scientifica e tecnologica. Sono stati scritti fiumi di parole per cercare di spiegare il perché della disaffezione dei ragazzi verso le scienze (almeno all'estero. In Italia mi pare che l'argomento interessi molto poco). Analisi del mercato del lavoro, delle motivazioni degli studenti, della difficoltà di laurearsi e così via. Con questo post palesemente Off-Topic rispetto all'argomento principale del Blog volevo offrire un altro piccolo tassello. Io credo che uno dei motivi della disaffezione che oggi allontana molti brillanti studenti dalle scienze risieda nel differente modo con cui veniva presentata la scienza ai giovani negli anni '50-'70 rispetto ad oggi. Vi ho forse già detto che sono un avido lettore e collezionista di fumetti. Sfogliando quelle vecchie pagine ingiallite, che all'epoca finivano in mano a milioni di bambini e ragazzini in tutto il mondo, si vede benissimo come si cercasse di insegnare il valore positivo dell'indagine scientifica, e soprattutto far passare il messaggio che \"Science is fun\", fare scienza è bello, entusiasmante e divertente. Se sfogliate oggi qualche rivista per preadolescenti e adolescenti potete trovare risposte a domande quali \"usi la lingua mentre baci?\" o \"quale marca di cellulare è in e quale è out?\". Chi pubblicherebbe oggi le istruzioni per costruirsi una camera a nebbia personale, come spiegava invece Superboy cinquanta anni fa? (cliccate per ingrandire, se volete costruirvene una   )  Una camera a nebbia è un apparecchio usato in fisica delle particelle che serve per rilevare le tracce del passaggio di positroni, elettroni, particelle alfa, raggi cosmici e altre strane bestie E rimanendo in Italia, negli anni '70 centinaia di migliaia di ragazzini, me compreso, leggevano il Corriere dei Ragazzi, naturale evoluzione del Corriere dei Piccoli. Il CdR,  come veniva abbreviato, conteneva fumetti scritti e disegnati da maestri indiscussi del fumetto italiano, come Sergio Toppi, Hugo Pratt, Benito Jacovitti e Dino Battaglia, ma anche dagli \"emergenti\" Milo Manara, Alfredo Castelli, Silver, Tiziano Sclavi e Bonvi, per citarne alcuni. Ma oltre ai fumetti era presente anche un corposo apparato redazionale, con notizie, approfondimenti, inserti, reportage e rubriche di vario tipo. E tra queste si poteva trovare anche una rubrica di \"scienza e tecnica\", che a volte presentava piccoli esperimenti da fare a casa, come questo:  Esperimenti che, tra l'altro, oggi sarebbe impossibile ripetere: l'ossessione del \"rischio zero\" che pervade ormai la nostra società ha alterato profondamente anche le scatole del \"piccolo chimico\" in vendita nei supermercati o nei negozi di giocattoli. Ogni reagente, ogni attrezzo che potesse essere anche vagamente \"pericoloso\" è stato accuratamente eliminato dalle scatole. Figuriamoci usare acido cloridrico per produrre idrogeno! Il risultato è che le scatole del Piccolo Chimico di oggi, ammesso che abbiano ancora un mercato, sono infinitamente più noiose, meno \"eccitanti\" e meno divertenti di quella che i miei genitori regalarono a me un Natale di molti anni fa, e che probabilmente contribuì in maniera decisiva alle mie scelte scolastiche e professionali di molti anni dopo. Dario Bressanini" },
    { "title": "Pesto cancerogeno ?", "text": "Sul pesto. Parte III Dopo aver parlato di ricette, enzimi e quant'altro volevo affrontare un argomento più delicato.  Nel primo articolo dedicato al basilico e al pesto ho spiegato come i suoi aromi dipendano dalla composizione degli oli essenziali contenuti. La varietà basilico napoletano contiene metilcavicolo, dicevamo, mentre il basilico genovese, quando le piantine sono piccole, contiene principalmente eugenolo e metileugenolo. La cattiva notizia è che esperimenti di laboratorio sui topi hanno mostrato che il metileugenolo è cancerogeno, mentre l'eugenolo non lo è. Perlomeno sui topi. Poiché il pesto solitamente si prepara con piantine piccole, i ricercatori stimano in 250 microgrammi per kilo di peso corporeo, per pasto (e 500 nei bambini) la quantità di metileugenolo assunto con il pesto mentre l'assunzione media stimata è  normalmente solo di qualche microgrammo per kilo al giorno per i non consumatori di pesto. Un microgrammo è la millesima parte di un milligrammo o, se preferite, la milionesima parte di un grammo. Stiamo parlando di quantità che possono apparire molto piccole, ma che possono sicuramente avere effetti sugli organismi viventi. Lungi dallo scatenare allarmismo, i ricercatori concludono che \"Ulteriori studi sono necessari per valutare se esista un rischio reale associato con il consumo di basilico ricco in metileugenolo\" e \"per ora suggeriamo di preparare il pesto con piantine di basilico alte almeno 16 centimetri, dove la quantità di metileugenolo è molto ridotta\" L'articolo è del 2001, ed è stato più o meno ignorato dai media italiani fino a quando non ne hanno accennato Francesco Sala e Umberto Veronesi in una conferenza stampa nel 2004. Ecco uno stralcio: e ancora: Apriti cielo. La Coldiretti di Savona replica definendo \"terroristico\" l'allarme. Carlo Petrini, presidente di Slow Food,  riferendosi a Veronesi e Sala dice \"\"La loro è una campagna mediatica a metà tra disinformazione e antiscientificità\"\" e giudica \"l'accusa\" fatta al basilico di contenere una sostanza cancerogena \"infondata e al limite del ridicolo\". A peggiorare la situazione la circostanza che l'accenno al basilico è stato fatto durante una conferenza stampa di presentazione di un documento sulla Sicurezza alimentare e gli OGM. Il senso dell'intervento era di mettere nella giusta prospettiva i rischi possibili degli OGM con i rischi reali dell'alimentazione quotidiana. Esiste un pregiudizio diffuso, ben radicato, che crede i prodotti \"naturali\" sempre buoni e sani, proprio in virtù della loro \"naturalita'\". E invece i prodotti \"artificiali\", o \"industriali\", per non parlare degli OGM, per il motivo opposto cattivi e poco salubri. Questa è ovviamente una sciocchezza. Vi piacciono i funghi? Contengono idrazine, cancerogene. La senape? L'allil isotiocianato. Cancerogeno. Cuocete la carne alla griglia? Vi piace la crosta abbrustolita del pane? le patatine fritte ben dorate? I cetrioli sottaceto? Contengono tutti sostanze classificate come cancerogene dalla IARC, l'agenzia internazionale per la ricerca sul cancro. Assumiamo, giornalmente, migliaia di sostanze tossiche o potenzialmente tossiche, e il nostro corpo ha un bel daffare a limitare i danni. Sostanze, ci tengo a sottolinearlo, che sono naturalmente presenti negli alimenti. La questione, come ben argomentava Paracelso, è in quale dose assumiamo queste sostanze. E questo anche mangiando i proverbiali manicaretti della nonna preparati con prodotti coltivati nel proprio orto e con animali allevati nella fattoria di Nonna Papera. Ma insomma, è vero o meno che il pesto contiene una sostanza cancerogena? Beh, si. Sicuramente sui topi. Un report del settembre 2001 del comitato scientifico sui cibi della Commissione Europea si esprime sulla tossicità del metileugenolo (presente, ricorda il report, ad esempio nel basilico, nel pimento, nell'anice stellato e nel finocchio). Dopo aver passato in rassegna i dati e gli esperimenti riportati in letteratura,  concludeva Non troverete citato il rapporto nelle cronache dell'epoca. Nessun giornalista si è preso la briga di controllare. E non troverete citato neanche il secondo rapporto, sull'Estragolo. Sostanza che il comitato tratta alla stessa maniera del metileugenolo: genotossico e cancerogeno. E sapete qual è il nome alternativo dell'estragolo? Metilcavicolo! Esatto, il componente di altre varietà di basilico, come quello napoletano. E in quel caso la sostanza non scompare con la crescita della pianta. L'avete letto questo nelle polemiche dell'epoca? Non credo. Però, però, quando si parla di cancerogenicità di un cibo bisogna sempre andarci con i piedi di piombo: prima di tutto perché un cibo contiene molte sostanze che nel nostro corpo possono interagire in modo diverso, e poi perché non bastano dei test sulle cavie ma servono degli approfonditi studi epidemiologici, su un campione significativo di persone.Per quel che riguarda il pesto probabilmente (la scienza non da mai certezze) possiamo stare tranquilli: uno studio del 2002 relativo alla tossicità del metileugenolo nei cibi osservava che le dosi a cui la sostanza è cancerogena nei topi è comunque 100-1000 volte superiore alla dose tipicamente assunta dagli esseri umani e quindi \"non pone rischi di cancro significativi\", anche perché la cancerogenicità nei topi era collegata a  danni subiti dal fegato causati da dosi cosi' massicce. Danni che non sono presenti in dosi molto più basse. Un articolo più recente, del 2006, sempre sul metileugenolo nei cibi (a proposito, vi ho detto che è presente anche nelle banane e, in altissima concentrazione, nella noce moscata?) è rassicurante. Traduco  \"La dose più bassa somministrata ai ratti era di 37.000 microgrammi per kg corporeo per giorno.\" Se anche uno mangiasse pesto due volte al giorno sarebbe esposto ad una dose 150 volte più bassa. E concludono, rassicurando, che \"non vi sono effetti conosciuti che risultano dall'esposizione al metileugenolo nella dieta\" La certezza non è di questa terra, ma in tutta sincerità io continuerò a consumare pesto. Non perché io sia \"sicuro\" che sia innocuo, ma semplicemente perché sono ragionevolmente convinto che non sia più pericoloso di altre cose che assumo quotidianamente. Il dialogo con gli scienziati Scagionato, almeno per il momento, il pesto, questo episodio ci permette di mettere in luce il diverso modo che hanno gli scienziati e \"gli altri\" di discutere, quando si trattano argomenti che hanno un effetto sulla società e sulla politica, soprattutto quando si parla di possibili rischi per la salute. Se provate a cercare sul web le varie reazioni negative seguite alla famosa conferenza stampa di Sala e Veronesi, vi accorgerete che nessuna di quelle cercava di confutare, dati alla mano, la presenza di metileugenolo. E nessuno dei critici si è neppure preso la briga di andarsi a leggere l'articolo originale. Invece, c'è chi cita lo zio che si è sempre cibato di pesto senza nessun problema, chi semplicemente non crede che il basilico possa contenere sostanze tossiche (\"Ma è naturale! come è possibile?\"), tralasciando poi le svariate offese e ingiurie giunte ai due malcapitati, come minimo \"venduti alle multinazionali\". Questo modo di dibattere, vi confesso, è sconcertante per uno scienziato. Tanta dialettica, tanta retorica, ma solitamente niente numeri su cui discutere. Come si dice \"tanto fumo e niente arrosto\".Facciamo un esempio: il Prof. Sala dichiara che nelle piantine di basilico giovani, sotto i 10 cm, è presente un potente cancerogeno. Ora, nelle normali (da scienziati) discussioni e litigi, se uno fa un'affermazione che io non condivido, cerco di dimostrare che ha torto. Come? Semplice, nel caso del basilico ad esempio posso riprovare a fare l'analisi, o cercare nella letteratura scientifica delle ricerche che confutino quel lavoro. La logica vale sempre: o il cancerogeno è presente nella quantità indicata, o non lo è. Punto. Cosa si legge invece? C'è chi dichiara che sono \"affermazioni terroristiche, perché potrebbero danneggiare il pesto ligure\". È forse questo un argomento che controbatte l'affermazione di Sala? No di certo. Può danneggiare davvero economicamente? Forse si, ma ancora una volta, cosa ci dice questo sulla presunta verità o falsità dell'affermazione originaria? La senatrice De Petris, dei Verdi, dice che \"Sala e Veronesi dicono un cumulo di sciocchezze\". È un controargomento questo? Certo che no. Dove sono i dati?SlowFood organizza cene a base di pesto e polenta. Serve forse a dimostrare che Sala e Veronesi hanno torto? Ancora una volta no, ma per carità, alle mangiate si aderisce sempre  , e vai col barolo! Forse che qualcuno ha detto l'UNICA cosa che per uno scienziato ha senso: \"rifacciamo l'analisi, ampliamo lo studio e vediamo\" ? nessuno. Questo sconcerta assai gli scienziati. E sconcerta ancora di più vedere che \"non sconcerta\" i non scienziati, se mi perdonate la confusione linguistica. Questo pare essere il modo comune per discutere, sui media in Italia, di molti argomenti, ma non è un modo razionale quando si parla di fatti in linea di principio misurabili. C'è una tendenza, per me incomprensibile, a giudicare i fatti in termini di \"chi ci guadagna o ci perde\". Se una frase danneggia o favorisce X, allora per alcuni è sicuramente falsa, per altri sicuramente vera. Buffo vero? Il principio di precauzione Vi faccio notare una cosa curiosa: molte delle critiche a Veronesi e Sala sono arrivate da persone o organizzazioni che spesso citano il cosiddetto \"Principio di precauzione\". Ad esempio per opporsi agli OGM. Ed infatti è citato nel pezzo che ho linkato. Non trovate strano che non lo si sia voluto invocare per il pesto? Dopo tutto, non possiamo essere sicuri al 100% che il pesto non faccia male. Nessuno può offrire questa certezza. Se domani un'azienda cercasse di far approvare un nuovo prodotto contenente una sostanza dimostrata cancerogena sui topi \"ma solo in alte dosi\", pensate che non si opporrebbe nessuno in nome del \"principio di precauzione\" ? Il mio parere è che quel principio è scientificamente sballato e in una discussione scientifica dovrebbe valere come il due di picche quando briscola è fiori. E io il pesto continuo a mangiarlo Dario Bressanini Riferimenti Foto Wikipedia" },
    { "title": "Sale dolce", "text": "Le sensazioni che proviamo quando mangiamo un cibo, ciò che chiamiamo \"gusto\", sono il risultato di una relazione molto complessa di stimoli diversi. Il nostro cervello miscela gli stimoli olfattivi, l'aroma, con i segnali provenienti dalla bocca, specialmente dalla papille gustative della lingua. Queste ultime contengono delle cellule specializzate nel riconoscere molecole con un determinato sapore. A lungo si è creduto che i sapori fondamentali fossero solo quattro: acido, salato, dolce e amaro, ma ormai gli scienziati sono concordi nel ritenere che esista anche un quinto sapore fondamentale, chiamato umami, che viene stimolato dal glutammato di sodio, di cui sono ricchi ad esempio il Parmigiano, il pomodoro o la salsa di soia. Il nome \"papille gustative\" è improprio perché il gusto è una sensazione molto più complessa del sapore, ed è fondamentale il contributo dell'olfatto. A fronte dei cinque sapori fondamentali, i recettori del nostro naso possono riconoscere centinaia di aromi diversi contribuendo ad associare a ciascun cibo un gusto ben definito. È per questo motivo che quando siamo raffreddati, con il naso congestionato, i cibi ci sembrano meno saporiti. Ecco come un poco di neurofisiologia del gusto può tornare utile per evitare una piccola crisi familiare: ai miei figli Gabriele e Simone ho insegnato che se devono ingoiare qualche cosa disgustosa, una medicina ad esempio, possono tapparsi il naso con due dita mentre bevono lo sciroppo, e le sensazioni risulteranno fortemente attenuate. Se volete fare un esperimento, provate, con il naso ben tappato, a distinguere una mela schiacciata da una patata bollita e schiacciata. Troverete grosse difficoltà.A  completare il quadro delle sensazioni che associamo al cibo o alle bevande contribuiscono anche altri recettori, ad esempio quelli della temperatura —il gelato o la birra fredda—, della piccantezza —il peperoncino—, o dell'astringenza —la banana acerba o il the—. Infine la consistenza del cibo e la resistenza che proviamo quando lo mastichiamo. Un tempo si credeva che i recettori dei gusti fossero ben localizzati sulla lingua: sulla punta il dolce, ai lati il salato e l'acido, e sul fondo l'amaro. In realtà questo non è vero: i recettori sono presenti ovunque, e anche in altre parti della bocca come il palato. I primi studi di fisiologia del gusto esplorarono le similitudini con altri due sensi: l'udito e la vista. In particolare il parallelo tra i tre colori primari e i quattro (non si conosceva l'umami all'epoca) sapori primari era particolarmente suggestivo. Ben presto però ci si rese conto che i sapori interagivano tra loro in maniera ben più complessa di quanto facessero i colori. Alcuni sapori si rafforzano tra loro, ad esempio il salato e l'acido.  A basse o medie concentrazioni hanno un'azione sinergica. Quando salate dei pomodori freschi tagliati e aggiungete dell'aceto state inconsapevolmente sfruttando questo meccanismo fisiologico. Ad alte concentrazioni però il salato e l'acido tendono a sopprimersi l'un l'altro, ad esempio nei sottaceto. Il dolce e l'acido, ad alte concentrazioni, si annullano vicendevolmente, ed è per questo che nella macedonia o in qualche dessert il limone è accoppiato allo zucchero: senza l'acido citrico del limone la macedonia sarebbe troppo dolce, ma senza lo zucchero risulterebbe troppo aspra. Lo stesso fenomeno è al  lavoro nelle bevande gassate come la Coca cola o simili, dove l'acido ortofosforico maschera i più di 30 grammi di zucchero che solitamente sono contenuti in una lattina. L'acido ortofosforico, concentrato, l'avrete sicuramente \"assaporato\" dal dentista dove viene spruzzato sui denti per irruvidirne la superficie dentale al fine di favorire l'adesione dei materiali usati per il restauro. Lo zucchero attenua l'acidità anche a concentrazioni più basse, e infatti da tempo immemore in Italia quando si prepara la salsa di pomodoro casalinga, se i pomodori sono troppo acidi si aggiunge dello zucchero per attenuarne l'acidità.Il sale a basse concentrazioni intensifica il dolce, ed è per questo motivo che spessissimo, nella preparazione di torte o biscotti, si aggiunge un pizzico di sale. Provate ad aggiungere qualche granello di sale ad una fetta di melone, e confrontatela con una fetta non trattata.Il dolce e l'amaro ad alte concentrazioni si annullano l'un l'altro, come sperimentiamo ogni mattina bevendo il caffè, ma sicuramente l'effetto più sorprendente sull'amaro e' quello del sale. Fate questo esperimento: versate in un bicchiere dell'acqua tonica, che oltre allo zucchero contiene il chinino, una sostanza molto amara. Aggiungete un pizzico di sale, mescolate per farlo sciogliere, e assaggiate. Aggiungete ancora un po' di sale e assaggiate ancora. Vi accorgerete che la bevanda diverrà via via più dolce. Fermatevi quando comincerete a sentire il salato. A questo punto provate a bere dell'acqua tonica normale, e verificate la differenza. Come nel caffè mattutino, il dolce e l'amaro si annullano a vicenda. Quando aggiungiamo il sale questo maschera il sapore amaro e permette al dolce di essere percepito. Se come me non amate troppo il cavolfiore o i cavoletti di Bruxelles, provate a salarli per bene: il sapore amarognolo si ridurrà e potrete gustarli senza magari offendere il vostro ospite." },
    { "title": "Dolce e Aspro", "text": "L'ultima volta abbiamo parlato del gusto, dei cinque sapori fondamentali e di come possono interagire tra di loro in modi diversi. Questa volta voglio proporvi un esperimento gustativo che riguarda la combinazione del sapore dolce e di quello aspro. E' una combinazione molto comune in natura: praticamente in ogni frutto maturo è presente una componente dolce e una aspra. Come vi ho già descritto, il sapore dolce e quello aspro si attenuano a vicenda ad alte concentrazioni. Il migliore esempio di questo effetto lo potete sperimentare bevendo una bibita gassata. Praticamente tutte contengono uno zucchero, che fornisce il sapore dolce, e un acido, responsabile dell'aspro. L'acido è spesso acido citrico, ma per bevande come la Coca Cola o la Pepsi Cola si usa l'acido fosforico. Forse avete già \"assaggiato\" questo acido in un laboratorio dentistico, dove viene spruzzato sui denti per irruvidirne la superficie dentale al fine di favorire l’adesione dei materiali usati per il restauro. Non lascia certamente una sensazione piacevole. In una lattina di Coca Cola non viene indicata la quantità di acido presente, ma di zucchero sì. In una lattina da 330 millilitri sono presenti 35 grammi di zucchero, che attenuano l'asprezza causata dall'acido fosforico. A sua volta l'acido attenua la sensazione di dolcezza. Anche l'anidride carbonica disciolta contribuisce un poco all'acidità della bevanda, ma possiamo trascurare questo effetto. Avete idea di quanto potere dolcificante abbiano 35 grammi di zucchero? (In mancanza di altre informazioni supponiamo che siano 35 grammi di saccarosio, il comune zucchero da cucina). Che ne dite di verificare la dolcezza di 35 grammi di zucchero disciolti in 330 millilitri di acqua ? Prima di tutto, avete un'idea approssimativa di quanto siano 35 grammi di zucchero? Qualche tempo fa Marco Cattaneo parlava nel suo Blog di come fosse difficile percepire  quanto grande, o piccolo se preferite, fosse un nanogrammo di cocaina. Nel nostro caso, trattandosi di grammi e non di nanogrammi, farsi un'idea senza usare la bilancia è più facile. Potete aiutarvi considerando che una bustina di zucchero, di quelle che usate al bar per zuccherare il caffè, normalmente contiene solitamente quattro o cinque grammi di zucchero. Quindi una lattina di Coca Cola contiene dalle sette alle nove bustine di zucchero. Vi sembra impossibile? E' l'effetto dell'aspro dovuto all'acido fosforico. Pensate che io zucchero il caffè con meno di mezza bustina; più zucchero e per me è imbevibile. Però la Coca Cola la bevo. Usando una bilancia possiamo misurare esattamente 35 grammi di zucchero. Potete vederli nell'immagine a destra. Devo ammettere che visivamente vedere tutto quello zucchero fa una certa impressione. La prossima volta che ne avete l'occasione, date un'occhiata alla quantità di zuccheri contenuti in una lattina della vostra bevanda preferita (ovviamente escludendo le bevande di tipo Light o Diet, che invece dello zucchero contengono dei dolcificanti come l'aspartame o l'acesulfame K). Tra parentesi, sarei curioso di sapere se esiste una correlazione tra l'obesità sempre più diffusa nei bambini e nei ragazzini e l'eccessivo consumo di bevande zuccherate. Prendete una bilancia, pesate 35 grammi di zucchero e diluiteli in 330 millilitri di acqua. Se non avete un misuratore accurato potete sempre utilizzare una lattina vuota. Mescolate bene fino a quando lo zucchero si è disciolto completamente e provate ad assaggiare. Mio figlio Gabriele si è gentilmente sottoposto all'esperimento, e qui sotto potete vedere le due fasi: prima dell'assaggio e dopo l'assaggio:  Credo che possiate capire dall'espressione a destra quanto zuccherata risulti la bevanda finale. E' l'effetto dell'acido che rende bevibile e apprezzabile (per chi la apprezza ovviamente) una bevanda come la Coca Cola o, come abbiamo già detto, una bevanda gassata simile. Senza l'acido, o lo zucchero, la bevanda risulterebbe imbevibile per la maggior parte delle persone. Provate anche voi e fatemi sapere! Già che ci sono, e visto che in casa mi ritrovo anche una lattina di Coca Cola Light, volete scommettere che riesco a distinguere le due lattine (la Light e la normale) senza leggere l'etichetta? Se ci pensate un attimo è facile: le bevande dietetiche non contengono zucchero, ma una piccola quantità di dolcificante, una sostanza che ha un potere dolcificante centinaia o addirittura migliaia di volte superiore allo zucchero. Quindi il peso e la densità della bevanda dietetica devono essere inferiori a quelli della bevanda normale, non contenendo 35 grammi di zucchero. Pesando le due lattine è possibile distinguerle, ma se volete vincere la scommessa con gli amici e non avete una bilancia, potete semplicemente immergerle in acqua e osservare la linea di galleggiamento, per distinguere le diverse densità. Vi faccio vedere la foto (senza coprire le etichette altrimenti dovreste credermi sulla parola   )  Nella prima foto potete osservare le due lattine immerse nell'acqua. Se ripetete l'esperimento fate attenzione a non lasciare dell'aria intrappolata sotto le lattine. Come potete vedere le lattine galleggiano entrambe, poiché non sono completamente piene ma contengono dell'aria. Se osservate attentamente però vedrete che la bevanda light è leggermente più in alto, poichè ha una densità minore. Se posiziono una moneta di un euro su ogni lattina, la versione senza zucchero galleggia ancora, mentre l'altra, et voilà, finisce sul fondo. Vinta la scommessa. Per questa volta abbiamo finito, ma parleremo ancora dei sapori e delle loro combinazioni. Alla prossima. Dario Bressanini" },
    { "title": "Ma che freddo fa", "text": "Ammettiamolo: pochi elettrodomestici hanno rivoluzionato il nostro modo di preparare e di consumare cibo e bevande come il frigorifero. E se d'estate benediciamo l'inventore di questo apparecchio ogni volta che prendiamo una birra fredda o un'altra bevanda dal frigorifero, è durante tutto l'anno che apprezziamo le sue capacità di preservare carne, frutta, verdura e altri alimenti. Sappiamo tutti che carne e pesce, anche in frigorifero, non durano più di qualche giorno, mentre frutta e verdura si conservano più a lungo: anche settimane o mesi. Il motivo di questa durabilità risiede nella diversa struttura delle cellule vegetali, molto più resistenti di quelle animali. Quando cogliamo una mela, o asportiamo una zucchina dalla pianta, la fonte di acqua e nutrimento viene meno. Tuttavia le cellule vegetali hanno abbastanza scorte per continuare a lavorare e respirare per vari giorni. Stupiti dal termine \"respirare\" ? Dopo tutto sono esseri viventi. E' vero che frutta e verdura non hanno i polmoni, ma hanno bisogno di ossigeno per il loro metabolismo esattamente come una cellula animale. Nel processo di respirazione l’ossigeno dell’aria viene combinato con alcune molecole organiche immagazzinate nei tessuti –tipicamente degli zuccheri– per produrre varie molecole utili alla vita della cellula, emettendo acqua ed anidride carbonica, come tutte le altre piante. Non confondete questo meccanismo con la fotosintesi clorofilliana, in cui grazie alla luce la CO2 viene trasformata in ossigeno. Poiché consumano ossigeno qualcuno sconsiglia di tenere delle piante, di notte, in camera da letto. No, non correte a spostare il vostro ficus! L'ossigeno consumato è pochissimo, e sicuramente molto minore di quanto consuma vostro marito o vostra moglie nella stessa stanza. Tornando alle verdure, ad esempio un Kilogrammo di broccoli produce, a 20 gradi, dai 280 ai 320 milligrammi all'ora di CO2. Le cipolle invece solamente otto milligrammi per ora. Poiché le cellule non ricevono più nutrimento né acqua, continuando il loro metabolismo possono rapidamente degradarsi.  In generale la durabilità di frutta e verdura dopo il raccolto varia inversamente con la velocità di respirazione. Più il respiro è veloce e più rapidamente avviene la degradazione. Poiché tutte le reazioni chimiche vengono rallentate diminuendo la temperatura, ecco che il frigorifero ci permette di rallentare la respirazione delle nostre fragole e dei nostri cavolfiori, e quindi di mantenerli appetibili più a lungo. Una regola empirica valida grossolanamente per le reazioni biologiche dice che aumentando la temperatura di 10 gradi la velocità delle reazioni aumenta di due o tre volte. Ad esempio, un vegetale che resiste a 20 °C per due settimane, può durare anche tre mesi se conservato a 0 °C. Nella tabella vi ho riportato le velocità di respirazione di alcuni vegetali a 5 °C, temperatura tipica di un frigorifero domestico. Tabella 1. Velocità di respirazione di alcuni vegetali a 5 °C. Se considerate che la maggior parte della frutta e della verdura contiene più del 70 per cento di acqua, capirete come il grado di umidità sia importante per una buona conservazione. Quando le cellule perdono la propria acqua avvizziscono, e una volta staccati dalla pianta è necessario mantene i vegetali in un'atmosfera sufficientemente umida. E' per questo motivo che tutti i frigoriferi sono dotati di uno o più cassettoni, posizionati nella parte bassa. In questi scomparti chiusi i vegetali possono mantenere un livello più alto di umidità Poiché l'ossigeno è fondamentale per il metabolismo cellulare, se ne riduciamo l'apporto possiamo preservare più a lungo i vegetali. Ecco perché a volte nei supermercati trovate la verdura avvolta nella plastica trasparente: in questo modo il contatto con l'ossigeno è ridotto, e in più viene mantenuta più a lungo l'umidità. Attenzione però che si corre il rischio di veder comparire delle muffe. Per la maggior parte dei vegetali, la temperatura ottimale per una buona conservazione è di circa quattro gradi. Tuttavia esistono alcune importanti eccezioni. La cipolla, ad esempio, come abbiamo visto ha una respirazione talmente bassa che si conserva bene in un luogo asciutto anche a 20 gradi. Le patate invece non vanno mai tenute in frigorifero o in luoghi freddi, perché a basse temperature parte dell'amido si trasforma in uno zucchero che impartisce un sapore sgradevole e causa un annerimento delle patate e un imbrunimento eccessivo se fritte, producendo dosi più elevate di acrilamide, una sostanza potenzialmente nociva. La temperatura critica dipende dalla varietà di patata, ma è solitamente inferiore ai 15 gradi. Se avete delle patate in frigorifero, toglietele, riponetele in un luogo asciutto e al buio per un paio di settimane: lo zucchero si ritrasformerà in amido e potrete consumarle. Da ultimo, il pomodoro. Questo è un caso particolare: sebbene i pomodori beneficino di una conservazione al freddo, purtroppo le basse temperature hanno lo sfortunato effetto collaterale di ridurre notevolmente alcune delle sostanze chimiche che forniscono l'aroma caratteristico. In particolare il (Z)-3-esenale. Questo è uno dei motivi per cui spesso i pomodori acquistati al supermercato hanno un sapore molto inferiore a quelli coltivati nel proprio orto. Se le procedure industriali prevedono uno stoccaggio a temperature molto inferiori ai 20 gradi per più di due giorni, potete dire addio per sempre a delle molecole che rendono così aromatico il vegetale che forse più di ogni altro è il simbolo della cucina italiana nel mondo. Quindi se avete la fortuna di potervi procurare dei pomodori direttamente dal produttore, mi raccomando, mai, mai, mai metterli in frigorifero. Dario Bressanini Riferimenti: ARS Agriculture Handbook n. 66 The Commercial Storage of Fruits, Vegetables, and Florist and Nursery StocksUSDA (United States Department of Agricolture)" },
    { "title": "L'OGM che non è mai esistito", "text": "Parlare di OGM in generale non è possibile, e privo di senso. Sarebbe come dire \"i funghi fanno male\" oppure \"i funghi sono buoni\". Ma vogliamo distinguere tra i Porcini e le Amanite o no? Quindi parlerò di due OGM specifici ma speciali: uno che non è mai stato messo in commercio e l'altro che ... non è mai esistito! Questo articolo sugli OGM mi è stato, diciamo cosi', \"estorto\"   da alcuni lettori che come commento ad altri post (sullo zucchero in lattina, sul \"pesto cancerogeno\" ed altri) hanno cominciato a discutere di Organismi Geneticamente Modificati. L'argomento è tornato di attualità recentemente, e vi confesso che ho deciso di parlarvi di un ogm tanto famoso quanto immaginario, la fragola pesce, dopo aver visto Mario Capanna alla trasmissione Uno Mattina che parlava di questo (inesistente, come vedremo) OGM. Ma andiamo con ordine e iniziamo a parlare di pomodori. Il pomodoro-pesce  Nella figura qui a sinistra potete vedere un'attivista anti-ogm travestita da un'improbabile   incrocio tra un pesce e un pomodoro. Questa chimera genetica è seconda, per   popolarità nei siti anti-ogm, solo alla fragola-pesce, di cui ci occupiamo dopo. Riporto dal sito di Greenpeace L'approccio di Greenpeace, è volutamente emotivo (basti vedere   l'immagine del feto dentro al pomodoro) e finto-scientifico, se mi permettete il termine. Vi è   un'idea di fondo, molto diffusa purtroppo, che ciò che è \"naturale\" è buono,   mentre ciò che è creato o modificato  dall'uomo è male. E' la filosofia della \"natura   benigna\". Vi è anche un'idea, sbagliata, che si possa distinguere chiaramente ciò   che è \"naturale\" da ciò che è \"artificiale\". Questa filosofia non ha molto   fondamento scientifico ma è estremamente radicata in una vasta parte della   popolazione, e non mi aspetto certo di convincere nessuno della sua infondatezza   leggendo queste quattro righe. Per ora mi   interessa solamente mettere ben in chiaro questa assunzione di fondo, spesso   implicita, che però orienta obbligatoriamente il giudizio finale sugli OGM. Pur con le dovute proporzioni, è lo stesso tipo di meccanismo psicologico   che compare nel dibattito sull'aborto o sulle cellule staminali embrionali:  indipendentemente da cosa dice la scienza, cosa pensiamo noi dell'embrione   influenza obbligatoriamente la nostra scelta di campo, e argomentare   razionalmente di oociti, zigoti e gameti non porta di solito a nulla. Non a caso   l'immagine di Greenpeace del pomodoro-feto mi ricorda certe immagini, a mio   parere altrettanto violente, che compaiono nello scontro   abortisti-antiabortisti. La mia opinione personale è che, comunque, scelta una   \"filosofia\", per coerenza si dovrebbe applicarla sempre. Mi riesce difficile, ad esempio,   considerare \"contro natura\" gli OGM, ma non ad esempio l'interruzione di una   gravidanza o gli esperimenti sulle cellule staminali o sugli embrioni. Ma non voglio divagare troppo.... Perché ho definito \"finto-scientifico\" il messaggio di Greenpeace? Perché   ipotizza una sorta di compartimenti stagni tra esseri viventi. Parla di \"gene   del pesce\" contrapposti al \"gene del pomodoro\", come se ci fosse una sorta di   etichetta \"100% animale\" su ognuno delle svariate decine di migliaia di geni   presenti. Ci si dimentica che il codice genetico è universale, e tutti gli organismi viventi hanno tantissimi geni in comune. A rigore non ha senso   parlare di \"geni del pomodoro\" o \"geni del pesce\". Il DNA di tutte le specie   viventi è composto dalle stesse molecole e funziona più o meno nella stessa   maniera. Forse saprete che tra il DNA umano e quello di uno scimpanzé c'è solo   il 2% di differenza. Ma anche specie molto diverse contengono geni simili o   uguali: condividiamo il 60% dei geni della mosca della frutta, la Drosophila,   il 75% del DNA del verme nematode, il 90% del topo e un rispettabile 30% del comune lievito.   Siamo forse   per il 30% lievito o per il 90% topi? Vedete come in realtà abbia poco senso parlare di gene \"del   pomodoro\". E' più scientificamente corretto dire che esistono dei geni che,   assemblati in un genoma, vanno a costituire di volta in volta, il pollo, il   lievito, il pomodoro e l'uomo. Ed è ovvio che un pomodoro non si accoppierebbe mai con un pesce! Ma neanche voi   siete il risultato di un accoppiamento tra esseri umani e mosche, eppure ne   condividete il 60% dei geni! Ma l'intento dell'accostamento è volutamente   quello di far pensare a qualcosa di mostruoso, come nel film \"La mosca\" (vi   ho mai detto della mia passione per la fantascienza, anche di serie B?). Le allergie La questione delle allergie, citata da Greenpeace, è abbastanza semplice: esistono, in tutti gli alimenti, delle proteine   che possono scatenare delle reazioni allergiche. Molta frutta e verdura normalmente in commercio è allergenica: le fragole, il cioccolato, la soia e tante altri. Vi sono poi dei vegetali che possono creare gravi problemi a chi soffre di particolari patologie, basti pensare   alle fave e al favismo. Nessuno però di sogna di ritirare le fave o le fragole dal commercio.Prima di approvare un ogm, viene fatto uno screening sull'allergenicità della   proteina espressa dal gene inserito. Se questa proteina è \"potenzialmente\"   allergenica, l'ogm non viene approvato. Punto. Pensate che se la stessa   procedura venisse seguita per i normali cibi, dovremmo ritirare dal mercato   fragole, soia, arance, kiwi, cioccolato, noci, uova, e molto altro, che sappiamo   essere non \"potenzialmente\", ma sicuramente allergenici. Questo è uno dei motivi per cui si dice   che gli ogm sono più sicuri degli alimenti tradizionali. Questo tipo di controlli ha ad esempio permesso di scoprire in anticipo che una   proteina della noce brasiliana, inserita nella soia, era potenzialmente allergenica, e subito si è bloccato lo sviluppo di questa soia OGM. I Kiwi invece continueranno (per fortuna) ad essere venduti anche se causano problemi a qualcuno. Si enfatizzano insomma dei particolari potenziali \"pericoli\" da parte degli ogm,   quando questi sono in realtà comuni a tutto ciò che mangiamo, e quindi, ancora   una volta, non ha senso distinguere il modo con cui e' stato introdotto   un allergene. Se sono preda di uno shock anafilattico, mi è di magra   consolazione sapere che il cibo che me lo ha causato era privo di   ogm. Ma veniamo al pomodoro antigelo Resiste veramente al gelo? E' in commercio? E' mai stato in commercio? In breve: No. Ma  non è difficile risalire ai fatti all'origine della   vicenda. Nel 1991 dei ricercatori della DNA Plant Technology stavano tentando di   rendere il comune pomodoro più resistente alle gelate [1]. Dagli anni '60 sono   note delle \"proteine anticongelanti\" [2] (AFP, Antifreeze Proteins) in molti   organismi che resistono bene alle basse temperature. Ad esempio alcuni batteri,   funghi, insetti, piante [3] e pesci. Queste proteine proteggono la struttura   cellulare prevenendo la formazione di cristalli di ghiaccio dentro la cellula. I   ricercatori della DNA Plant Technology hanno identificato il gene responsabile   della proteina antigelo in un pesce artico. La loro speranza era di riuscire a   conferire al pomodoro una superiore resistenza al freddo che l'avrebbe protetto   dalle gelate e dal freddo dei magazzini di stoccaggio. Un particolare che viene raramente riportato è che in questo caso gli   scienziati non hanno trasferito direttamente il gene dal pesce al pomodoro.   Hanno invece usato il gene anticongelamento del pesce artico come \"modello\" per   costruirne uno di effetto simile da inserire nel genoma del pomodoro ma con una   \"espressione\" (questo e' il termine tecnico) migliore e adattata alla pianta.   Possiamo dire che hanno utilizzato l'\"informazione\" contenuta nel gene del pesce   artico. Il pomodoro e' stato ottenuto. Era resistente al freddo? No. Purtroppo! Ho ripreso e tradotto delle illustrazioni, preparate dalla BBC , che spiegano come,   secondo loro, è andato l'esperimento: Come si aggiunge il gene di un pesce ad un pomodoro secondo la BBC No, in effetti non lo è, l'esperimento è stato un fallimento. Il   pomodoro ottenuto non era per nulla resistente al freddo. Ma nonostante questo, la storia del pomodoro-pesce ha iniziato a   circolare come se l'esperimento avesse funzionato. Gli scienziati hanno provato, dopo l'iniziale fallimento, ad inserire geni   antigelo di varia provenienza, ma con scarso successo [4]. Solo di recente   qualche passo avanti è stato fatto, utilizzando una proteina antigelo contenuta   nelle carote [5]. Recentemente ho rivisto un vecchio spettacolo di Beppe Grillo. Ad un certo   punto, parlando di ogm, cerca di far \"accoppiare\" un merluzzo con un pomodoro,   per creare il pomodoro antigelo. E dice che \"60 persone sono morte mangiando   il pomodoro antigelo, perchè erano allergiche al pesce\". Ora sapete che questo è falso perché non è mai esistito un pomodoro antigelo. Lo spettacolo è esilarante, ma non si può certo prendere ad esempio di correttezza scientifica  . E non è mai morto nessuno. E' esistito invece un pomodoro transgenico, a \"maturazione ritardata\", il FlavrSavr, ma non è   \"incrociato\" con niente, e ne parleremo un'altra volta. Le fragole antigelo Veniamo ora all'OGM più citato della storia, la Fragola-Pesce. L'accenno più recente, come vi ho detto, è forse quello di Mario Capanna, presidente della Fondazione Diritti Genetici. Ma in rete si trovano innumerevoli citazioni:  Dalla trasmissione Report di Rai3 ad esempio o   Repubblica o   La rivista dei parchi della Regione Piemonte La citazione più bella l'ho trovata in un dossier sulle biotecnologie della COOP dove si afferma A volte il pesce in questione è una sogliola, a volte una passera di mare, a   volte un merluzzo, a volte ancora è il rombo (piuttosto che incrociarlo con una   fragola io consiglio di prendere il rombo, chiodato mi raccomando, stenderlo su   un letto di patate tagliate a fettine sottili, aggiungere olio extravergine, aglio, sale   ed erbe aromatiche, e cucinarlo al forno. Una delizia!) Il fatto è che la fragola-pesce non esiste. Non è mai esistita. Nessuna   multinazionale biotech ha mai annunciato lo sviluppo di un prodotto del   genere.Nessuna università l'ha mai studiata a scopo commerciale.Nessuna azienda ha mai neanche   lontanamente suggerito che sarebbe stata interessata a sviluppare fragole   antigelo. In laboratorio ormai si inserisce ogni tipo di gene in cellule di vari organismi, fragole comprese ovviamente, ma il frutto non è mai stato raccolto, figuriamoci mangiato.Eppure ormai la \"fishberry\" è ormai leggendaria. Ma da leggenda urbana. E come   ogni leggenda urbana che si rispetti, non è possibile risalire all'origine   della storia. (Non c'entra nulla con gli OGM, ma se vi volete divertire un poco,   potere dare un'occhiata al catalogo delle   leggende urbane, che vi avverto sono un campo serio di studi sociologici e   psicologici. Potete trovarci dei grandi classici: dal cancerogeno sodiolaurilsolfato nello shampoo,   al tizio che, dopo una notte passata con una donna appena conosciuta, si ritrova   scritto con il rossetto sullo specchio del bagno \"benvenuto nel mondo   dell'AIDS\", o gli immancabili gatti bonsai. La questione è   capire perché la gente ci crede e come fanno a diffondersi così rapidamente) Tu chiamale se vuoi, emozioni E' possibile inserire nella fragola un gene per produrre una proteina capace   di proteggerla dal freddo? Probabilmente si, ma è anche probabile che se si   tentasse di sviluppare la fragola antigelo si andrebbe incontro allo stesso   fallimento del pomodoro, almeno allo stato attuale delle conoscenze. Ma il punto non è questo: il fatto è che l'immagine della fragola-pesce è   troppo evocativa per lasciarsi scappare l'occasione di usarla. E' un'invenzione   mediatica geniale che ha avuto una fortuna immediata, come spesso è accaduto ad   altre invenzioni linguistiche del variegato mondo \"ambientalista\". Come Frankenfood, il \"cibo di Frankenstein\". E' geniale come   invenzione, anche se filologicamente scorretta, visto che Frankenstein era il   medico, non il mostro. La creatura di Frankenstein in realtà era  buona,   sono stati invece coloro che si credevano buoni  a trasformarla in mostro. Anche \"elettrosmog\" è un capolavoro evocativo, poco importa se scientificamente   il termine è privo di senso. Devo riconoscere che, se a volte alcuni gruppi ambientalisti mostrano delle lacune nella   conoscenza delle tematiche scientifiche che pretendono di discutere,   sopperiscono mediaticamente con delle ottime doti di comunicazione, creando   \"spot pubblicitari\" efficaci, doti di cui ahimè gli scienziati  sono   purtroppo drammaticamente carenti. All'ambiente però forse servirebbe qualche esperto di   comunicazione in meno e qualche chimico, o fisico, o biologo in più (piccolo spot pubblicitario: \"Ragazzi, se volete aiutare l'ambiente, iscrivetevi ad una facoltà scientifica!\") Comunque la \"fishberry\", la fragogliola, o la merluzzagola, non è mai esistita. Ma questo non   ha certo impedito il diffondersi della storia con l'aggiunta, via via, di nuovi   particolari, come nella migliore delle leggende urbane: \"era immangiabile\", \"era piena di antigelo\", \"produceva glicole   etilenico, il comune liquido antigelo dei radiatori\" (sic!) Qualcuno avvisi Report, Mario Capanna, la Coop ma soprattutto i Finlandesi    che le fragole antigelo non sono mai esistite. Ha avuto quindi gioco facile, il campo pro-ogm a chiedere provocatoriamente a Mario Capanna dove mai avesse avuto modo di assaggiare questa mitica fragola, visto che nella trasmissione ne illustrava il sapore. E tanto per essere chiari, a mio parere non ha senso essere pro-ogm in generale, esattamente come non ha senso essere anti-ogm. Porcini e Amanite, ricordate? Il fattore Bleah!Dubito molto che, nell'immediato futuro, qualcuno cerchi di sviluppare un   frutto del genere, anche per quello che mi piace chiamare il fattore Bleah! Il fatto è che non c'è nulla di più \"schifoso\" dell'immagine di una   fragola mista al pesce. E' come immaginare una miscela di sapori improbabili:   chennesò, il gelato all'acciuga, lo yogurt al fagiano, il barbera salato o le   caramelle all'aglio. E forse è per questo che questa storia viene continuamente   ripetuta dalla letteratura anti-ogm: pensare al mais Bt che produce la stessa   proteina utilizzata anche dall'agricoltura biologica, o ancora \"peggio\" ad una vite con   un gene di un'altra vite, non colpisce lo stomaco a sufficienza, non spaventa, e   quindi non serve allo scopo. Molto meglio usare un esempio completamente   inventato ma di sicuro impatto per creare una ripulsione profonda nei confronti   degli ogm. Dario Bressanini Riferimenti bibliograficiUna versione precedente di questo articolo e' stata pubblicata tempo fa su Greenplanet. [1] Hightower R, Baden C, Penzes E, Lund P, and Dunsmuir P. 1991. Expression   of antifreeze proteins in transgenic plants. Plant Molecular Biology 17:   1013-1021. [2] DeVries AL &amp; Wohlschlag DE. 1969. Freezing resistance in some Antarctic   fishes. Science 163: 1073-1075. [3] Davies PL &amp; Sykes BD. 1997. Antifreeze proteins. Current Opinion in   Structural Biology 7:828-834. [4] Kenward KD, Brandle J, McPherson J, and Davies PD. 1999. Type II fish   antifreeze protein accumulation in transgenic tobacco does not confer frost   resistance. Transgenic Research 8:105-117. [5] Fan Y, Liu B, Wang H, Wang S, and Wang J. 2002. Cloning of an antifreeze   protein gene from carrot and its influence on cold tolerance in transgenic   tobacco plants. Plant Cell Reports 21:296-301." },
    { "title": "Il segreto di una buona bistecca (ma non solo) si chiama Maillard", "text": "La reazione chimica più importante di tutta la cucina è sicuramente la reazione di Maillard. Se cuocendo un cibo questo si “imbrunisce” quasi sempre è opera di questa reazione, che avviene ad alte temperature, tra i 140°C e i 180 °C, tra gli amminoacidi delle proteine e gli zuccheri. La potete vedere in azione quando friggete le patatine, quando cuocete del pane, una torta, o una bella bistecca. Zuccheri nella carne? La carne di manzo contiene zuccheri a sufficienza per far avvenire la reazione. Altre carni invece sono più povere di zuccheri, e quindi a volte si aggiungono direttamente oppure usando una marinata: il vino ad esempio contiene zucchero, come pure il limone. Nell’anatra all’arancia ad esempio quest’ultima fornisce lo zucchero perché avvenga la reazione di Maillard. E che ne dite dell’uso del miele per glassare alcune carni?  Non tutti gli zuccheri hanno voglia di reagire con gli aminoacidi: solamente gli zuccheri che i chimici chiamano “riducenti” (una sostanza riducente è l’opposto chimico di una sostanza ossidante). Purtroppo il caro vecchio zucchero comune, il saccarosio, non fa parte della categoria. In presenza di acidi però (e una marinata è sempre acida) il saccarosio si scinde nei suoi due componenti: il glucosio e il fruttosio, o se preferite chiamarli con i loro vecchi nomi, rispettivamente destrosio e levulosio. Questi zuccheri, a differenza del saccarosio, possono reagire nella reazione di Maillard. Il “gusto di carne” Louis-Camille Maillard non era un cuoco, e nemmeno un chimico interessato al cibo, come era invece Justus von Liebig (si, proprio quello dell’estratto di carne). Era invece un medico interessato al metabolismo cellulare, e studiò come gli aminoacidi, i mattoncini che costituiscono le proteine, possono reagire con gli zuccheri presenti nelle cellule. In cucina queste reazioni sono estremamente importanti per creare, ad esempio, il tipico sapore di carne arrosto. Ho scritto “creare” perché le molecole responsabili del sapore di una buona Fiorentina cotta alla perfezione non esistono nella carne prima della cottura. È la reazione di Maillard che forma diverse centinaia di piccole molecole odorose, responsabili di molte delizie culinarie. I dettagli di questa reazione non sono ancora noti perfettamente, soprattutto perché a seconda della temperatura a cui avviene la reazione, e del tipo di zuccheri e di aminoacidi coinvolti, si formano composti diversi, che quindi impartiscono un gusto diverso al cibo. Questa enorme variabilità, ancora studiata dai chimici, viene sfruttata inconsapevolmente dai cuochi per ottenere piatti con gusti e aromi differenti. L’insieme di molecole sintetizzate sempre ha un colore marrone/bruno, osservabile sulla superficie di una bistecca cotta a puntino. Una molecola in particolare è associata al gusto di carne arrostita, ed è il bis(2-metil-3-furil)-disolfuro. Immagino non vi stupirà apprendere che è una sostanza usata anche nell’industria alimentare per creare il “gusto di carne”. Non c’è ovviamente nulla di male in questo (figuriamoci se io, un chimico, ho dei problemi con le molecole di sintesi   ). Però le reazioni di Maillard che avvengono cuocendo un pezzo di carne generano centinaia di molecole diverse, che forniscono un gusto e un aroma molto più complesso di quello che può fornire una singola molecola. La reazione di Maillard in azione Una condizione necessaria perchè la reazione di Maillard avvenga velocemente è che la temperatura raggiunga almeno i 140 °C. Questo significa che l’imbrunimento può avvenire solo sulla superficie della carne: internamente è sempre presente dell’acqua che le impedisce di superare i 100 °C. Perché la reazione avvenga però, la superficie la padella (non avendo la brace a disposizione) deve essere sufficientemente calda. Un errore comune, cuocendo una bistecca in padella, è di metterla a cuocere quando la temperatura è ancora troppo bassa. Aggiungendo il pezzo di carne la temperatura scende ulteriormente, e invece di una bistecca ci ritroviamo con la proverbiale poco appetibile suola di scarpe. Prendete le vostre bistecche, ovviamente un taglio tenero, con poco tessuto connettivo ma possibilmente con piccole venature di grasso inframmezzate al muscolo per mantenere morbida la carne dopo la cottura. Mi raccomando che non sia troppo bassa e che sia di spessore uniforme. Se la carne è già tenera, un filetto o un sottofiletto ad esempio, la cottura serve più che altro a distruggere i microorganismi presenti ed a svilupparne il gusto.  Asciugatele ben bene con della carta assorbente da cucina. La superficie della bistecca deve essere ben asciutta perché, come abbiamo visto, l’acqua è nemica delle reazioni di Maillard. Se volete salate e pepate a piacere entrambi i lati delle bistecche. Se avete sentito che questo non si deve fare perché altrimenti la carne diventa secca e dura, beh, non è vero. La cottura è troppo veloce perché i fenomeni di osmosi possano estrarre i succhi dalla carne. Se la vostra bistecca è sufficientemente grassa, non è necessario aggiungere olio. Se invece è un taglio particolarmente magro, potete spalmare per bene con le mani un filo di olio su entrambi i lati della carne. L’olio serve solamente per trasferire velocemente e in modo uniforme il calore, non contribuisce al sapore.  Ma quale olio? E il burro? No, il burro per le bistecche sarebbe meglio non usarlo. Non può essere scaldato alle temperature necessarie senza che cominci a bruciare. Per lo stesso motivo l’olio extravergine di oliva non è molto adatto. Nonostante quanto spesso si sente dire, l’olio extravergine ha un basso punto di fumo e si degrada a temperature più basse di altri oli. In più è un peccato distruggere il suo sapore con queste alte temperature. Con quel che costa poi... Potete sempre aggiungerne un filo dopo la cottura se volete. Molto meglio l’olio di oliva normale, o anche altri oli vegetali ad alto punto di fumo (arachidi ad esempi). Fanatici dell’extravergine a tutti i costi astenersi prego   . Potete anche aggiungere un filo d’olio alla padella, invece che oliare la carne, ma attenzione che iniziando a scaldare così poco olio a freddo, in alcuni punti della padella potrebbe bruciare.  Prendete ora una padella di metallo. Anche la ghisa va bene. Le reazioni di Maillard sono favorite dal metallo mentre in una padella antiaderente l’imbrunimento è più difficile. Cominciate a scaldare la padella vuota a fuoco medio-alto. Se la padella è di buona qualità, spessa e pesante per distribuire bene il calore e mantenerlo a lungo, potreste anche metterci un paio di minuti per riscaldare bene la padella.  Quando la padella è molto calda potete adagiare le bistecche. Attenzione a non “affollare” troppo la padella: la temperatura si abbasserebbe troppo e non ci sarebbe spazio a sufficienza per far evaporare l’acqua,  che comincerà a raccogliersi sul fondo, abbassando la temperatura a 100 °C. Otterreste delle orride bistecche bollite, grigie perché le reazioni di Maillard non sono avvenute, asciutte perché le proteine della carne sono coagulate strizzando fuori i succhi, e dure perché stracuocendo le fibre si sono contratte e accorciate. La carne tenera va cotta il più velocemente possibile ad alta temperatura.  Avete adagiato le bistecche, la carne sfrigola, l’olio schizza e si sviluppa anche un poco di fumo. Ebbene sì, cucinare bene spesso implica sporcare e affumicare un po' la cucina   . A questo punto occorre sangue freddo: i cuochi alle prime armi (anche io facevo così   ) temono che la carne possa attaccare alla padella e cercano di muovere o girare le bistecche per evitarlo. Bene, appena adagiate le bistecche sul fondo allontanatevi! Lasciate che attacchi e non toccate la carne! Questo favorirà le reazioni di Maillard. Vedrete che dopo uno o due minuti la carne si staccherà da sola dalla padella, ma non vi azzardate a girarla fino a quando, sbirciando sotto un lembo, non vedrete il caratteristico colore bruno. Tenete il fuoco sotto controllo: la temperatura deve essere sempre abbastanza alta, ma non eccessiva perché a temperature prossime ai 180 °C cominciano a formarsi anche composti tossici, bruciacchiati e poco appetitosi.  Se la bistecca è molto alta, dovrete aspettare anche alcuni minuti prima di girarla. Insomma, lasciate che la reazione di Maillard faccia il suo corso. Cuocete fino a raggiungere la cottura desiderata: al sangue o media (non ditemi che la volete ben cotta! È un vero peccato cuocere così tanto una bistecca. La farete diventare dura e secca. Soldi buttati a mio parere). Ricordatevi che internamente la carne deve rimanere umida e rosa.  Finita la cottura adagiatela su un piatto, copritela con dell’alluminio, e aspettate un paio di minuti prima di mangiarla: in questo modo darete modo ai succhi interni di ridistribuirsi, e reidratare le zone della bistecca più asciutte. Pensate a quello che è successo durante la cottura: la superficie della carne è a contatto con il metallo caldissimo: i succhi che fuoriescono dalla carne immediatamente vengono vaporizzati (tra parentesi, è un mito e una leggenda che la crosticina esterna possa “sigillare” i succhi. Un altro dei tanti miti culinari che non ne vogliono sapere di morire. Un po’ come i coccodrilli nelle fogne di New York. Ne riparleremo). Il vapore generato dal contatto con il metallo spinge l’acqua verso l’interno della carne, dove la temperatura è più bassa. A fine cottura la parte esterna della bistecca, quella più vicina alla crosta, è più disidratata. Lasciar riposare la bistecca per alcuni minuti da il tempo ai liquidi di redistribuirsi internamente. Le proteine che si erano “strizzate”, un po’ come quando si strizza un asciugamano attorcigliandolo, diminuendo la temperatura si allentano un poco, riprendendosi un po’ di acqua. Se tagliate in due una bistecca appena cotta uscirà parte del liquido accumulato all’interno. Aspettando qualche minuto il liquido migrerà nelle zone più disidratate e, tagliando la bistecca, ne fuoriuscirà di meno.  Dopo aver cotto le bistecche, guardate il fondo della vostra padella di metallo (se avete usato quella antiaderente non sarete così fortunati): vedete quei grumi marroncino? Sono i fondi. Gusto allo stato puro. I prodotti della reazione di Maillard. Non vi azzardate neppure a buttare direttamente la padella in lavastoviglie o nel lavandino. Potete invece utilizzare un liquido per deglassare quel ben di Dio. Vediamo come: eliminate l’eccesso di grassi e oli avendo cura di non gettare le particelle o il liquido bruno. Se la padella è ancora calda potete semplicemente aggiungere un po' di liquido (vino, ma anche acqua o birra o succhi, a seconda dei gusti. Sperimentate!)  e raschiare il fondo con una spatolina per aiutare le particelle a disciogliersi. Se necessario riaccendete il fuoco per concentrare il liquidi. Potete versare questo “succo di bistecca” sulla carne, oppure utilizzarlo per farne una salsa, come spesso prescrive la cucina francese. Bistecca al forno ? Se la bistecca è molto alta, c’è sempre il rischio che possa bruciare esternamente prima che possa cuocere all’interno al grado desiderato. Una soluzione poco ortodossa, ma sicuramente con una base scientifica, è quella di finire la cottura al forno! L’ho visto fare negli USA, paese forse con poca tradizione culinaria, ma che sicuramente di bistecche (beef steak) se ne intende! L’idea è di dare prima una passata in padella, diciamo un minuto per lato, alla carne in modo che avvenga la reazione di Maillard. Formata la crosticina marrone si trasferisce la padella in un forno preriscaldato a 250 gradi (ovviamente la padella non deve avere un manico di plastica o di legno    ). Dopo due o tre minuti giriamo la bistecca, e dopo altri due o tre minuti la togliamo dal forno.  In questo modo permettiamo al calore del forno, più basso e più uniforme, di cuocere l’interno della bistecca, lasciandola succosa, senza correre il rischio di bruciare l’esterno. Epilogo Scommetto che qualcuno di voi starà pensando “che esagerazione sprecare così tante righe per spiegare come si cucina una bistecca”. Chiamatela deformazione professionale, ma non dovete considerare questa come una normale ricetta. Dopo tutto l’ho scritto fin dall’inizio che questo non è un blog di cucina. Consideratela piuttosto un “esperimento culinario”. Osservare una bistecca mentre cuoce può offrire molti spunti di riflessione e far scaturire molte domande. Un po’ come guardare le stelle. Ad esempio: perché si dovrebbe girare la bistecca solo una volta? E' solo una Leggenda urbana? Qualcuno suggerisce invece di continuare a girare, ogni 30 secondi, per mantenere più costante la temperatura interna.  Oppure, non si potrebbero invertire gli eventi, quindi prima cuocere a bassa temperatura lentamente, per mantenere l'interno succoso, e solo successivamente creare i composti di Maillard? Cercate di guardare alle ricette con spirito scientifico, non date mai nulla per scontato, non fidatevi troppo della \"tradizione\" e chiedetevi sempre il perché di certe prescrizioni. Nel cercare di dare una risposta alle domande che ci poniamo possiamo ampliare le nostre conoscenze di cosa succede nei nostri piatti preferiti, migliorare la loro preparazione e diventare, si spera, buoni cuochi. Alla prossima, Dario Bressanini Post Scriptum: che fare se..." },
    { "title": "Un uso alternativo per il Ketchup", "text": "Ai miei figli piace il Ketchup. Io proprio non lo sopporto, ma per loro le patatine fritte, per non parlare delle cotolette di pollo, non sono perfette se non possono intingerle in quella salsa rossa agrodolce. Inutile dire che ogni tanto mi ritrovo con bottiglie di Ketchup preistorico in frigorifero. Che farne? Recentemente ho scoperto un utilizzo nuovo e inaspettato per questa salsa. Prima di illustrarvelo però, ditemi: quante pentole o padelle di rame utilizzate regolarmente, non contando quelle con l'anima di rame o di rame stagnato? Nessuna? O forse solo il paiolo per la polenta? Eppure il rame è uno splendido conduttore di calore, migliore dell'alluminio o del pessimo (da questo punto di vista) acciaio. Il fatto è che il rame ad alte concentrazioni è tossico per il nostro organismo, ed ha la brutta abitudine di reagire facilmente con gli acidi, anche deboli, presenti in moltissimi alimenti. E' per questo che lo si può utilizzare solo per preparazioni, come la polenta, che non coinvolgono acidi. In alcune regioni dell'India fino all'inizio degli anni '90 era diffusa tra i bambini una malattia mortale: la cirrosi infantile Indiana. La malattia colpiva soprattutto bambini che abitavano in zone rurali, tra i sei mesi e i cinque anni di età. Per lungo tempo la sua origine rimase un mistero, fino al 1978 quando si scoprì una correlazione tra i livelli di rame presenti nel fegato e i sintomi della malattia. I principali accusati furono i recipienti di rame, utilizzati per bollire e immagazzinare il latte. Il rame passava nel latte e di lì nel fegato dei bambini, con esiti mortali. Ora, con l'invito a non utilizzare più pentole e padelle di rame, questa malattia è quasi scomparsa dall'India. Anche se non possedete un paiolo per la polenta, forse avete qualche vecchio soprammobile in rame, qualche stampo per budini, o qualche vecchio mestolo appeso alla parete per decorazione. Mi piace il colore rosso del rame. Purtroppo con il tempo la superficie si ossida, diventa opaca e si imbrunisce. Oppure si chiazza di colori verdastri, dovuti al carbonato di rame. Far tornare a splendere il rame è abbastanza semplice, proprio grazie alla sua sensibilità -ed a quella dei suoi ossidi- agli acidi. Esistono in commercio molti prodotti specifici, ma il vecchio rimedio della nonna, di pulire con aceto e sale, o limone e sale, e olio di gomito naturalmente, funziona egregiamente. Ovvio: sia il limone che l'aceto sono acidi, mentre il sale agisce da abrasivo. Ora, se considerate che il pomodoro è naturalmente acido, e che il ketchup contiene anche dell'aceto, ecco trovato un nuovo utilizzo (a mio avviso più nobile dell'altro, ma forse sono prevenuto   ). Il vantaggio, rispetto al metodo \"della nonna\" è che si fa molta meno fatica: il ketchup è molto denso, ed è sufficiente stenderne un velo sull'oggetto da pulire, lasciarlo agire per 30 minuti, e risciacquare. Anche l'alluminio è sensibile agli acidi, ma se sperate di pulire la vostra vecchia caffettiera con lo stesso metodo purtroppo vi devo deludere: ci ho provato e non funziona. Probabilmente l'acidità è troppo debole.Alla prossima. Dario Bressanini Riferimenti Present interpretation of the role of copper in Indian childhood cirrhosisA. Pandit and S. BhaveAmerican Journal of Clinical Nutrition, Vol 63 (5), 830S-835S" },
    { "title": "Ancora zucchero in lattina...", "text": "Sempre sul tema \"quanto zucchero ci beviamo\": sono andato a fare un giro al supermercato e mi sono messo a leggere un po' di etichette. Volevo trovare la bevanda gassata più zuccherata. Per ora il record è detenuto da una lattina di aranciata, che contiene ben 40 grammi di zucchero, mentre una lattina di Sprite ne contiene \"solo\" 30. Vi ricordo che una lattina di Coca Cola ne contiene 35. Siete in grado di trovarne una che batta il record di 40 grammi ?  Non vorrei darvi l'impressione che solamente le bevande gassate contengano molti zuccheri. Provate a leggere le etichette delle bevande a base di the, o di succhi di frutta e vedrete comunque quantità simili. Ecco qui a sinistra l'etichetta di una bottiglia di ACE. Una bevanda (in teoria) a base di Arancia, Carota e Limone. Il nome vuole suggerire che sono presenti le vitamine C, E e la provitamina A. Come potete vedere in 100 millilitri sono presenti 10,7 grammi di zuccheri. Questo significa che, continuando ad usare il volume di una lattina per confrontare le bevande, 330 millilitri contengono 35 grammi di zuccheri. Esattamente come una lattina di Coca Cola. Leggiucchiando un po' le etichette si scoprono marche con più zuccheri e marche con meno zuccheri. Tra parentesi: trattandosi di frutta è probabile che questi zuccheri siano una miscela di glucosio, fruttosio e saccarosio. Anche per le bevande di questo tipo esistono le versioni \"dietetiche\". Avete presente: \"più gusto.... meno calorie\"?. E in effetti se diamo un'occhiata all'etichetta di una (con Pesca e Mango, mi piace variare   ) scopriamo che il quantitativo di zuccheri è molto minore: solamente 6,5 grammi in 100 millilitri. In un'ipotetica lattina ci sarebbero circa 21 grammi di  zuccheri. Meno che nella Sprite (della Gazzosa insomma, per chi come me è nato negli anni '60 e al bar dell'oratorio beveva la Gazzosa, il Chinotto e la Spuma    ) Ma torniamo all'etichetta: hanno tolto parte degli zuccheri, ma per mantenere il forte sapore dolciastro hanno aggiunto dei dolcificanti artificiali, come fanno con le bevande gassate Diet o Light. In questo caso hanno aggiunto l'Acesulfame K e il Sucralosio. Ora, io sono un chimico e figuriamoci se ho preconcetti contro le molecole di sintesi; anzi, trovo che spesso la contrapposizione \"naturale/artificiale\", troppo enfatizzata dai media, sia priva di senso. Però, diavolo, queste bevande al mio palato risultano troppo zuccherate. Non potevano semplicemente togliere lo zucchero e evitare di aggiungere i dolcificanti? Piccola nota chimica: ho visto che a volte, anche nelle pubblicità, il sucralosio è citato come \"dolcificante naturale\" (ad esempio qui). In realtà in natura non esiste. E' un derivato del saccarosio a cui sono stati sostituiti alcuni gruppi OH con del Cloro. Forse il fatto che sia un derivato di una sostanza naturale permette di poter scrivere che è anch'esso naturale, non saprei. Morale: se ci tenete (io come vi ho detto sono abbastanza indifferente) alla distinzione \"naturale/artificiale\", non fidatevi troppo di quello che leggete in giro. Lattine magnetiche Mentre mi aggiravo tra gli scaffali del supermercato ho notato che alcune lattine di Coca Cola avevano una forma inusuale: la circonferenza era ridotta e l'altezza aumentata.  Incuriosito l'ho acquistata. Il volume è identico alle lattine classiche: 330 millilitri. Secondo gli ideatori di questo nuovo formato E infatti, potenza del marketing, anche io sono stato attratto dalla forma slanciata, e come un pollo l'ho acquistata. E'  \"ovviamente\" una bevanda a zero calorie. Però non è stato un acquisto totalmente inutile: ho  scoperto che la forma non è l'unica differenza. Le lattine solitamente sono in alluminio, come si può vedere dal simbolo stampato e riprodotto qui a destra. Sia al tatto che visivamente però questa nuova lattina non mi sembrava alluminio. Non tutta per lo meno. Incuriosito ho preso qualche calamita dalla mia lavagna magnetica, et voilà: non poteva certo essere alluminio visto che le calamite si attaccavano. E' acciaio, o per lo meno lo è la parte esterna laterale e il fondo. Le calamite non si attaccano invece alla parte superiore quindi suppongo che il coperchio e la linguetta siano rimasti di alluminio. Solo dopo ho notato che, ovviamente, anche il simbolino che indica la possibilità di riciclaggio è cambiato.  Vi è stilizzata una calamita che attrae la lattina.Per ora chiudiamo qui questa puntata di \"scienza tra gli scaffali del supermercato\"  . Alla prossima. Dario Bressanini" },
    { "title": "Miti culinari 1: la sigillatura della carne", "text": "Se prendete in mano un libro di cucina o una rivista specializzata, ascoltate una trasmissione a tema gastronomico o leggete un sito web culinario, vi sarete accorti che spesso le ricette vengono accompagnate da tutta una serie di consigli, trucchi e accorgimenti tecnici vari. Alcuni sono veri, altri sono falsi, altri sono palesemente assurdi: credete davvero che mettere un turacciolo nell'acqua di cottura serva ad ammorbidire un polpo? O che mentre ha le mestruazioni una donna riesca a far \"impazzire\" la maionese? Nonostante la falsità di alcuni consigli, questi continuano a sopravvivere, trascritti da ricetta a ricetta, copiati e ricopiati senza spirito critico. Cucinare è un'attività principalmente pratica, \"sperimentale\" direi. Sarebbe lecito quindi pensare che con gli anni i cattivi consigli spariscano da soli, eliminati dalla pratica quotidiana dei cuochi. Così non è invece. Uno dei motivi del persistere di quelli che io chiamo \"miti culinari\" è probabilmente l'attitudine che generalmente si ha verso le ricette: si cerca di replicarle alla lettera senza chiedersi il perché delle cose. Soprattutto in un paese come l'Italia che ha il culto, forse un poco ossessivo, della propria tradizione gastronomica. Il modo migliore per verificare se un consiglio funziona veramente è di cucinare due piatti, uno seguendo la ricetta alla lettera l'altro tralasciando il consiglio \"sospetto\", e misurarne le caratteristiche finali, anche con un confronto alla cieca se necessario. Questo però non viene quasi mai fatto, e i miti persistono. In altri casi il mito sopravvive perché in realtà è ininfluente ai fini della preparazione. Pensate al turacciolo citato sopra: se ad esempio la sua aggiunta rendesse molto amaro il polpo, questo consiglio non sarebbe sopravvissuto a lungo. Invece è semplicemente ininfluente, e molti aggiungono il turacciolo perché \"tanto male non fa\". Ho così deciso di dedicare una serie di articoli a questi \"miti culinari\", nella speranza di riuscire ad eradicarne almeno qualcuno ed a convincervi che, nonostante quando dica la tradizione, le ricette vanno sempre guardate con occhio critico e scientifico, chiedendosi sempre il perché, e senza avere paura di cambiarle, se scoprite un errore. Sigillare la carne previene la perdita dei succhi? Cominciamo da un mito che, ironia della sorte, ha origine proprio da un suggerimento di un famoso scienziato. Avrete sicuramente sentito dire che \"sigillare la carne previene la perdita dei suoi succhi\". Per sigillatura si intende una rosolatura o scottatura veloce della superficie esterna di un pezzo di carne, per poi continuare la cottura a temperature più basse, sia in padella che nel forno, o alla brace o in pentola. L'idea è che la sigillatura produca una crosticina che, in qualche modo, riesce a tenere imprigionati i succhi della carne durante la cottura. Questo mito è falso. La sigillatura della carne non previene la perdita dei succhi. Questa idea, apparentemente sensata perché si rifà alla tecnica di cauterizzazione delle ferite, è stata enunciata per la prima volta da un chimico molto famoso: Justus von Liebig. Scienziato versatile e capace, ad un certo punto della sua carriera decise di occuparsi delle piante e degli animali, studiandone la loro chimica. Fu il primo a concepire l'importanza dell'azoto e dei sali minerali nella crescita delle piante, e si può dire che \"inventò\" in concetto di fertilizzante chimico. I suoi studi sugli animali lo portarono ad inventare un processo per produrre il famoso \"estratto di carne Liebig\" che lo rese famoso ben oltre la cerchia degli scienziati. Ancora oggi, essenzialmente lo stesso prodotto e con lo stesso nome, lo potete trovare nei supermercati. Nel 1847 pubblicò il libro Researches on the chemistry of food dove tra le altre cose enunciò la teoria che la superficie della carne, esposta ad alte temperature, si \"sigilla\", impedendo successivamente ai succhi di cuocere. La grande fama di cui godeva Liebig fece si che questa teoria vennisse immediatamente accettata, anche dai cuochi. Auguste Escoffier, il famoso chef francese, ad esempio la citò nel suo libro Le Guide Culinarie del 1903. L'errore di Liebig, abbastanza grave per uno scienziato, fu quello di non sottoporre le sue idee ad una prova sperimentale. In fondo non sarebbe stato molto difficile: bastava avere due padelle, due bistecche, una bilancia e un termometro. Fatto sta che il mito della sigillatura cominciò a dilagare.  Molti si stupiscono, e qualche Chef si infastidisce pure, dell'interesse che recentemente chimici e fisici hanno mostrato verso la buona cucina. Sembra una cosa quasi \"sacrilega\" per chi è abituato ad associare la cucina più all'arte che alle molecole. Una tardiva invasione di campo. Costoro sbagliano: gli scienziati si sono sempre interessati al cibo. Pensate a Pasteur, o a Liebig stesso. Esistono riviste scientifiche dedicate agli alimenti fondate quasi un secolo fa. E ogni mese vengono pubblicati centinaia di articoli dedicati ad aspetti diversi dell'alimentazione e della gastronomia, casalinga o industriale. Il problema semmai è che questi due mondi, i cuochi da una parte e gli scienziati dall'altra, non si parlano. Quasi mai. Spesso si ignorano. Nel 1924 il ministero dell'agricoltura americano lanciò un programma di studi, tramite le sue stazioni scientifiche, per avvicinare scienziati e cuochi, sia casalinghi che professionisti. Il progetto, chiamato \"Studio dei fattori che influenzano la qualità e l'appetibilità della carne\" prevedeva uno studio scientifico accurato dei vari fattori che influenzano la qualità della carne che finisce nei nostri piatti. Lo studio prevedeva varie fasi: dall'analisi dei mangimi a quello dei metodi di macellazione, fino alla, importantissima, analisi dei metodi di cottura dei vari tipi di carne. Leggendo un articolo riassuntivo del progetto, non posso fare a meno di stupirmi di come già nel 1907 gli scienziati del ministero dell'agricoltura, in un articolo chiamato \"Un metodo preciso per arrostire la carne di manzo\", suggerissero di usare un termometro per verificare in modo accurato se la carne fosse al sangue, a cottura media o ben cotta. Cito dall'articolo \"Sempre di più scopriamo che il termometro è l'unica guida sicura per la cottura appropriata di un arrosto di manzo o di maiale\". Esattamente un secolo dopo, il termometro da cucina è ancora inspiegabilmente molto meno diffuso del cavatappi. Ma sto divagando: Il punto importante dell'articolo è che gli scienziati si sono preoccupati di confrontare il gusto della carne cotta in modi diversi e a temperature diverse. Negli ultimi anni è diventato alla moda  cuocere alcuni pezzi di carne a basse temperature per molte ore. Nulla di nuovo, veniva già suggerito nel 1932   nell'articolo. Gli scienziati ebbero particolare cura nel redigere dei protocolli molto precisi, per poter confrontare in modo accurato carni di animali diversi, e giungere a conclusioni generali. Questo passaggio è illuminante: \"I metodi sviluppati sono necessariamente metodi di laboratorio. Tuttavia, poiché coinvolgono i principi fondamentali di cottura della carne, possono essere tradotti in linee guida per la casalinga\". Vi starete chiedendo perché vi racconto tutto questo. Non dovevamo parlare della sigillatura della carne? Ci arrivo. Ecco il paragrafo chiave: Insomma, già nel 1932 l'idea di Liebig era stata fatta a pezzi. Ciononostante il mito della sigillatura sopravvive tutt'ora nelle cucine di tutto il mondo. Anche recentemente, lo scrittore Harold McGee nel libro \"On Food and Cooking: The Science and Lore of the Kitchen\" ha descritto un suo esperimento casalingo, che dimostra come la sigillatura in realtà faccia perdere più succhi. E più è alta la temperatura e più liquidi la carne perde. Come mai questo mito è sopravvissuto fino ad oggi? Sicuramente perché sottoporre la carne ad alte temperature, come abbiamo già visto nell'articolo dedicato alla reazione di Maillard, produce molte molecole gustose. E quindi, gastronomicamente parlando, il consiglio è un successo. Ma per il motivo sbagliato, ed è importante, cucinando, capire esattamente il significato di tutti i gesti che si compiono. La succosità interna della carne dipende solamente dalla temperatura raggiunta, e non dalla presunta sigillatura esterna. La parola ai giurati Non vi fidate delle misurazioni asettiche degli scienziati? Bene, allora lasciamo spazio all'accusa, seguendo le prove raccolte da Harold McGee: \"Vostro onore,  vorrei sottoporre all'attenzione della corte la prima prova: una bistecca appena adagiata sulla padella. Sentite il sibilo ? Vedete il vapore che si sviluppa furioso? Ricordo ai signori giurati che la bistecca è stata accuratamente asciugata prima di porla nella padella. Da dove viene allora il vapore? Dai succhi interni! Vapore che continua a svilupparsi anche dopo che la famosa crosticina si è formata\". \"Osservate ora la seconda prova: abbiamo girato la bistecca, e il lato superiore mostra una deliziosa crosticina marrone. Ma guardate meglio: vedete come i succhi dopo un po' affiorino in superficie? E questo fatto, signori della giuria, è ben noto ai cuochi, perché quando i succhi affiorano, è un segno che internamente la cottura è al sangue. Come potete, signori cuochi, credere al mito della sigillatura della carne e contemporaneamente aspettare che i succhi affiorino per indicare la cottura? Se la carne venisse veramente sigillata i succhi non affiorerebbero mai!\" \"Sottopongo ora all'attenzione della corte la terza prova: una bistecca cotta. E' stata lasciata riposare nel piatto per qualche minuto. Vedete come il fondo del piatto si è riempito di gustosi succhi rosso-bruni? Ma non doveva essere sigillata la bistecca? Come hanno fatto a passare la supposta impenetrabile crosticina? E ora una prova schiacciante: guardate nella padella. Li vedete i fondi? Quei grumi appiccicaticci che l'abile cuoco sa deglassare con del vino o altri liquidi. Da dove sono arrivati quei residui? Ma dai succhi ovviamente! A contatto con la padella rovente l'acqua è evaporata, sibilando, e i residui non volatili sono rimasti attaccati al metallo\". \"Da ultimo, signori della giuria, ricordate che durante la cottura il vapore non ha mai smesso di svilupparsi, nonostante la presunta capacità della sigillatura di bloccare ermeticamente i succhi all'interno. Che cos'è questo vapore se non succo che viene vaporizzato?\" \"Signori giurati, la mia arringa è terminata. Credo a questo punto non possiate più avere dubbi. La condanna deve essere  chiara e netta. La verità, scientifica e gastronomica,  deve prevalere sempre\" La giuria si ritira per decidere. La sentenza In piedi! La giuria, dopo aver valutato sia le prove scientifiche, sia quelle gastronomiche, dichiara il mito sotto accusa \"Sigillare la carne riduce la perdita di succhi\"  La pena comminata è l'oblio dalle cucine. Che il cuoco sappia sempre cosa sta accadendo nella sua padella. Concede tuttavia le attenuanti generiche poiché, seppur per il motivo sbagliato, la sigillatura è quasi sempre di beneficio in cucina. Scompaia dunque il mito dalle cucine, ma non l'esposizione della carne alle alte temperature, che grazie alla reazione di Maillard rende la carne molto più appetitosa. La seduta è tolta!  Dario Bressanini Riferimenti Cooperative Meat Investigations Summary of Results of Cooking MeatsLucy M. AlexanderAm. Soc. Anim. Prod. 1932:303-311 American Society of Animal Science Researches on the chemistry of foodJustus von Liebig (1847) Si ringrazia l'avvocato Atticus Finch de Il Buio oltre la siepe (To Kill a Mockinbird), e la giuria de La Parola ai Giurati (12 angry men), due dei miei film preferiti. Se come me adorate i Legal movies e non li avete mai visti, correte a noleggiarli!" },
    { "title": "Sei diventato nero, nero, nero...", "text": "Sul pesto. Parte II Avete preparato il pesto la mattina, l'avete messo in una ciotola, ma una telefonata vi ha distratto e l'avete dimenticato sul bancone della cucina. È una calda giornata d'estate. Siete usciti di fretta da casa. Tornate alla sera e cosa trovate? Il pesto è diventato scuro, quasi nero. Ancora gustoso ma non molto attraente. Dovete incolpare, oltre che la vostra distrazione  , una famiglia di sostanze chiamate polifenoli. Sono le stesse molecole responsabili dell'annerimento delle mele, delle melanzane, dei funghi, e di tanti altri alimenti, come i gamberetti o il the. Queste molecole, esposte all'ossigeno dell'aria, si ossidano rapidamente aiutate da un enzima: la polifenolossidasi. Quando preparate il pesto è una lotta contro il tempo, o meglio, contro questo enzima che, inesorabilmente, annerisce i polifenoli di cui il basilico è ricco. Le molecole scure che vengono prodotte sono melanine: le stesse responsabili dell'abbronzatura. È possibile contrastare l'effetto di questo enzima? In parte si, in vari modi. Il primo è proprio quello utilizzato per preparare il pesto: togliere l'ossigeno di torno ricoprendo il pesto con dell'olio. Non lasciate mai il pesto a secco: annerirà molto più velocemente. Altro accorgimento: non scaldate mai il pesto, e se lo fate con un frullatore –cosa che i custodi dell'ortodossia aborrono chiamando spregiativamente \"frullo\" il risultato invece che \"pesto\"  – abbiate l'accortezza di frullare a piccoli impulsi, per evitare di scaldare troppo il basilico e gli altri ingredienti, meglio se tenuti in precedenza in frigorifero. Questo perché il calore moderato attiva l'enzima che comincia a lavorare alacremente.Gli enzimi non sopportano le alte temperature, e vengono disattivati scaldandoli tra gli 80 e i 95 gradi. Immergendo rapidamente –diciamo tre secondi– le foglie di basilico in acqua bollente e raffreddando immediatamente in acqua ghiacciata, l'enzima viene disattivato, ed il colore si mantiene più a lungo (sia surgelandolo che usandolo fresco). Sappiate però che questo ha un prezzo: l'acqua bollente estrae una parte degli oli essenziali, e quindi il sapore ne risente. Ora vi mostro l'effetto degli enzimi. Ho preso quattro foglie medie di basilico dal mio giardino. Una serve da controllo e le altre tre le ho immerse in acqua bollente per, rispettivamente, uno, tre e cinque secondi. Dopo la sbollentata le ho immediatamente immerse in acqua e ghiaccio e poi messe su carta assorbente da cucina per asciugarle. Dopo cinque minuti le ho fotografate.  Da sinistra a destra: la foglia non trattata e poi quelle sbollentate per uno, tre e cinque secondi. Vedete come la seconda foglia è diventata più scura? Scaldando per un solo secondo abbiamo attivato l'enzima polifenolossidasi ma il trattamento non è stato sufficiente per distruggerlo e quindi la foglia ha cominciato ad annerirsi. Con un trattamento di tre secondi invece (terza foglia da sinistra) abbiamo distrutto quasi completamente l'enzima e la foglia è rimasta verde. Se volete provare anche voi tenete presente che il tempo necessario a disattivare l'enzima dipende anche dal grado di maturazione della piantina e dalla varietà. Osservate ora cosa succede lasciando seccare per due settimane una foglia sbollentata (a sinistra) e una non sbollentata (a destra)  Potete osservare come il colore della foglia di sinistra sia rimasto più intenso poiché abbiamo disattivato sia la polifenolossidasi che la clorofillasi, enzima che degrada la clorofilla. Nella foglia a destra invece gli enzimi hanno avuto modo di agire. Inutile dire che in entrambi i casi l'aroma non è neppure paragonabile a quello fresco. però qualcuno utilizza questo procedimento per surgelare le foglie di basilico intere, al fine di mantenerne il colore verde. Per inciso, questo è uno dei motivi per cui quando si surgelano le verdure fresche, anche in casa, (piselli, fagiolini, broccoletti, etc...) vanno sempre sbianchiti (cioè immersi in acqua bollente) per qualche secondo: in questo modo, oltre ad eliminare batteri indesiderati distruggiamo anche gli enzimi che degradano colore e sapore. La credenza popolare vuole che sia il sale a \"fissare\" il colore, ma non è vero: è la temperatura. Etichette \"Ma il pesto che compero al supermercato è bello verde!?!\". \"E' il mercato Bellezza\", avete mai letto l'etichetta degli ingredienti? Guardate questo (consiglio ai Genovesi deboli di cuore di non leggere   ) :  (mica l'ho comperato eh, è che mi porto spesso la macchina digitale al supermercato   ) Vedete la scritta \"conservante: acido sorbico; antiossidante: acido ascorbico\" ? e poi \"correttore di acidità: acido citrico\" ? L'Acidità serve per ritardare l'azione degli enzimi, che lavorano male in ambiente acido. L'acido ascorbico è la normale vitamina C, che in più è anche un potente antiossidante. FERMI, prima che vi venga in mente di aggiungere del succo di limone o della vitamina C grattata dalle tavolette da farmacia al vostro pesto! Le esigenze dell'industria alimentare sono altre rispetto a quelle di un cuoco casalingo. Se possibile, preparate il pesto fresco e consumatelo il prima possibile. Il succo di limone meglio aggiungerlo invece alle fette di mela per la macedonia, che cosi' non anneriranno.Già che ci siamo, parliamo un poco di etichette Il \"Pesto Genovese\" dovrebbe essere fatto secondo la ricetta depositata. Se sono presenti degli ingredienti non canonici ecco che l'etichetta diventa, nel caso migliore \"Pesto alla Genovese\", o nel caso peggiore, semplicemente \"Pesto\". E ricordate che nelle etichette gli ingredienti vengono indicati in ordine decrescente di percentuale in peso di composizione. Per cui nel pesto mostrato sopra ci sono più anacardi che formaggio La sua conservazione Chiarito, semmai ce ne fosse stato bisogno, che il basilico fresco è da preferire, si pone il problema di come conservarlo per i mesi invernali. Il metodo casalingo tradizionale, prima dell'avvento dei freezer domestici, era quello dell'essiccazione. Per mantenere il più possibile sia gli aromi che il colore verde è preferibile seccare il basilico ad una temperatura di 60 °C. Sappiate però che rimarrà più o meno un quarto dell'aroma iniziale. E sarà visibilmente ossidato. Se lo volete più  verde potete \"sbianchirlo\", cioè  immergerlo per pochissimi secondi (3-5) in acqua bollente. Il colore si manterrà di più, ma l'aroma risulterà ulteriormente ridotto. E' possibile utilizzare il forno a microonde per seccare il basilico, e questa procedura ha il vantaggio, essendo molto più veloce, di mantenere meglio l'aroma (ma non tanto di più: circa un terzo di quello iniziale). Il trucco è di alzare gradualmente la potenza del vostro microonde per permettere all'acqua di uscire dalla foglia in maniera non troppo violenta. La procedura suggerita da alcuni ricercatori, con un forno a microonde di 1100 Watt è la seguente: posizionate le foglie nel forno, in un piatto. Per un minuto scaldate a potenza 270 (25% della potenza totale), per due minuti a potenza 440 (40%) per un minuto a 650 (60%) e per un ulteriore minuto a potenza 1100 (il massimo) Io ho solamente un forno a 650W, quindi per poter fare l'esperimento ho dovuto adattare tempi e potenza. Comunque a me l’aroma del basilico secco non piace, e quindi preferisco surgelarlo. E per avere il pesto, ooops il frullo, tutto l’anno dopo aver frullato insieme pinoli, basilico, aglio, e sale, aggiungo l’olio e surgelo nelle formine per i ghiaccioli. Il formaggio lo aggiungo direttamente al momento di utilizzarlo. La prossima volta cercheremo di chiarire la questione del \"pesto cancerogeno\" Dario Bressanini Riferimenti: Changes in the Chemical Composition of Basil Caused by Different Drying ProceduresLuigi Francesco Di Cesare, Elisabetta Forni, Daniela Viscardi, and Renato Carlo NaniAgric. Food Chem., 51 (12), 3575 -3581, 2003." },
    { "title": "Quesiti di agricoltura?", "text": "Uno dei punti di forza di questo blog, e lo dico senza piaggeria, sono i suoi lettori e commentatori: un gruppo eterogeneo di persone con le competenze ed esperienze più disparate. Quando qualcuno pone una domanda, in campi che esulano dalle mie competenze (e sono tanti!), è quasi certo che qualche lettore conosce la risposta o, quantomeno, può dare un suggerimento utile. Capita ogni tanto che nel bel mezzo di post dedicati ad argomenti prettamente gastronomici qualcuno faccia domande relative all'agricoltura, contando sulla risposta dei vari esperti in materia presenti. Risposta che quasi sempre arriva in tempi brevissimi. Purtroppo però queste risposte vengono \"perse\" nel mare magnum dei commenti ed è molto difficile, per chi non ha seguito la discussione completa, recuperarle in seguito. Ecco allora che, come promesso, metto a disposizione questo spazio, e i suoi commenti, per chi vuole porre domande di tipo \"agricolo\" ai nostri esperti. Gli articoli di tipo \"agricolo\" sono sempre tra i più letti, secondo le statistiche di Google. Sappiate che i miei due post sull'Avocado (qui e qui) sono sempre, ogni mese, tra gli articoli più letti, nonostante siano stati scritti qualche anno fa. Altri articoli del blog molto letti di argomento agricolo sono quelli sui grani di Nazareno Strampelli (incluso il famoso Senatore Cappelli), su Normal Borlaug, il padre della rivoluzione verde, sul pomodoro di Pachino, e su Rudolf Steiner e la Biodinamica. Buone domande Dario Bressanini" },
    { "title": "L'uovo a 65 gradi", "text": "“Non sa neppure far bollire un uovo!” si lamenta a volte qualche moglie del marito, come se bollire un uovo fosse la cosa più semplice del mondo, indice di una misera capacità culinaria. Eppure cuocere un uovo in acqua è meno semplice di quanto sembri a prima vista. Un uovo di gallina è composto al 74 per cento di acqua, al 12 per cento di proteine e all’11 per cento di grassi con tracce di vitamine, minerali e altre sostanze. Il grasso è concentrato esclusivamente nel tuorlo, mentre l’albume è sostanzialmente una soluzione al 10 per cento di proteine in acqua.Sono le proteine, e la loro capacità di coagulare all’aumentare della temperatura, che ci permettono di preparare un uovo sodo. Possiamo immaginare le proteine, sia nell’albume che nel tuorlo, come dei gomitoli di lana sospesi in un oceano d’acqua. Aumentando la temperatura alcune proteine cominciano a “srotolarsi” parzialmente: si “denaturano”. Quando due proteine denaturate si incontrano si possono legare tra loro. A poco a poco si forma un reticolo tridimensionale solido di proteine che intrappola le molecole di acqua al suo interno: è avvenuta la coagulazione. Se tuttavia questa procede troppo a lungo, il reticolo proteico diventa così fitto che “strizza” fuori le molecole di acqua, l’albume assume una consistenza gommosa e poco appetibile mentre il tuorlo diventa secco e quasi sabbioso. Consiglia Pellegrino Artusi nel suo “La scienza in cucina e l’arte del mangiare bene”: A 100 °C l’albume e il tuorlo coagulano entrambi, ma poiché il tuorlo è più lento a cuocere, essendo più interno, l’albume rischia di stracuocere. A seconda della consistenza desiderata dell’albume e del tuorlo le ricette tipicamente consigliano un tempo di cottura ottimale, spaziando dall’uovo alla coque all’uovo sodo, da 2-3 minuti a 10 minuti dal momento in cui viene deposto nell’acqua bollente. Il suggerimento dell’Artusi di mettere le uova in acqua fredda serve per bloccare la cottura che altrimenti continuerebbe anche fuori dall'acqua per un po'. In realtà il segreto di una buona cottura dell’uovo non è il tempo ma la temperatura controllata. Si dovrebbe cuocere l’uovo alla temperatura di coagulazione delle proteine, che è sempre minore di 100 °C. Vi sono diverse proteine nell’uovo, e ognuna coagula a temperature diverse. L’ovotransferrina, nell’albume, comincia a coagulare a 62 °C e diventa un solido morbido a 65 °C. Poiché l’ovotransferrina costituisce solo il 12 per cento delle proteine dell’albume, questo rimane morbidissimo. A 85 °C anche l’ovalbumina, che costituisce il 54 per cento delle proteine dell’albume, coagula, e il bianco diventa più compatto. Il tuorlo invece si inspessisce a 65 °C e solidifica a 70 °C. Se avete pazienza e un termometro da cucina per tenere sotto controllo la temperatura dell’acqua, potete provare a cuocere un uovo mantenendo l’acqua per un’ora a circa 65 gradi. Se vi piace l’uovo morbidissimo la vostra pazienza sarà ricompensata dall’incredibile consistenza ottenuta con questa cottura che, sappiatelo, viene anche eseguita in alcuni famosi ristoranti a più stelle. L'esperimento Poiché non sono dotato di un bagno termico o di un forno che mantenga la temperatura al grado ho dovuto arrangiarmi. Ho messo tre litri di acqua in una pentola grande. Più acqua c’è meglio si riesce a mantenere il controllo della temperatura.Ho preso due uova e le ho scaldate leggermente in un pentolino (40 °C) perché fosse più dolce la transizione verso l’acqua calda, per evitare che si crepassero o si rompesse il guscio. Nel frattempo ho messo a scaldare l’acqua. Ho aspettato che arrivasse 70 °C ho chiuso il coperchio, spento il gas, spostato la pentola sul fuoco più piccolo (tenuto spento per ora), inserito il termometro, e aspettato che la temperatura arrivasse a 65 °C esatti. A quel punto usando un cucchiaio ho depositato delicatamente le due uova nel fondo della pentola, lontane tra loro, dopo aver messo un cucchiaino di sale per aiutare la coagulazione dell’albume nel malaugurato caso in cui il guscio si fosse crepato. La temperatura pian piano diminuisce. Raggiunti i 64.5 °C si riaccende la fiammella, tenendola al minimo, quasi spenta, solo per il tempo necessario a far risalire la temperatura a 65 °C (circa 1 minuto). A causa dell’inerzia termica dopo aver spento il gas la temperatura aumenta ancora di un paio di decimi di grado, arrivando a 65.2 °C. Con la mia pentola e alla temperatura della mia cucina servono circa 10 minuti per ritornare a 64.5 °C. Questa procedura è durata un'ora, per essere sicuri che il tuorlo avesse raggiunto la consistenza desiderata. Dopo un'ora ho estratto delicatamente l’uovo, e l'ho aperto su un piatto: Poiché a questa temperatura solo una delle proteine dell’albume è coagulata, il bianco ha una consistenza incredibilmente morbida. Il tuorlo invece non è più liquido ma è cremosoForse per servirlo al meglio avrei dovuto preparare qualche salsina, ma non essendo uno Chef ho preferito dell’umile sale e pepe (ma se qualcuno ha dei consigli......) Ovviamente potete anche sbizzarrirvi e cuocerlo a 64 o 69 °C, e saggiare la diversa consistenza. Vi accorgerete come due gradi in più o in meno cambino la consistenza sia del tuorlo che dell’albume.Prima che mi chiediate \"Ma vale la pena cuocere un'ora due misere uova?\". Ovviamente non è una cosa da fare tutti i giorni, ma data la consistenza assolutamente notevole, si, penso proprio che ogni tanto lo rifarò Se invece siete dei tradizionalisti e preferite seguire l’Artusi, fate molta attenzione ai tempi. Facendo bollire troppo un uovo oltre ad ottenere una consistenza gommosa dell’albume, e secca e granulare del tuorlo, potrebbe anche formarsi una pellicola grigio-verdognola attorno al tuorlo. Nell’albume si sviluppa un poco di solfuro di diidrogeno (H2S), quel gas con la puzza di... uova marce. A contatto con il ferro presente nel tuorlo si forma il solfuro di ferro, che fornisce la colorazione verdognola, un poco repellente e antiestetica, anche se del tutto innocua e commestibile." },
    { "title": "Lo scacciavampiri", "text": "O lo si ama o lo si odia, senza mezze misure. Per alcuni è un ingrediente fondamentale in cucina, per altri è solo un indigeribile produttore di odore pestilenziale. Sto parlando dell’aglio (Allium sativum) pianta bulbosa della famiglia delle Alliaceae. È coltivato in molti paesi del globo, ma a far la parte del leone è la Cina, che con i suoi undici milioni di tonnellate di aglio prodotti nel 2005 copre piú del 75 per cento della produzione mondiale. Seguono l'India e la KoreaL’aglio viene consumato da millenni sia per le sue proprietà gastronomiche che per le sue numerose capacità profilattiche e terapeutiche. L’aglio ha infatti, tra le altre cose, proprietà antibatteriche, diminuisce il colesterolo e la pressione sanguigna, e vari studi epidemiologici hanno mostrato una correlazione tra il consumo di aglio nella dieta e un rischio ridotto di contrarre alcuni tipi di tumore, nonché una riduzione delle malattie cardiovascolari. Le sue origini sono incerte, ma è sicuro che già i Sumeri, gli Egizi e gli Indiani consumassero aglio più di 4000 anni fa. È addirittura citato nel vecchio testamento come uno dei cibi di cui gli ebrei sentivano la mancanza  durante la traversata del deserto: “Ci ricordiamo dei pesci che mangiavamo in Egitto gratuitamente, dei cocomeri, dei meloni, dei porri, delle cipolle e dell'aglio.” (Numeri, XI, 5)  L’aroma e il sapore caratteristico dell’aglio, così come degli altri appartenenti alla stessa famiglia ­–lo scalogno, la cipolla, l’erba cipollina e il porro– sono dovuti ad una serie di molecole contenenti lo zolfo. Nel caso dell’aglio la molecola maggiormente responsabile è l’Alliina, ma non direttamente, poiché questa è completamente inodore e insapore. Un vecchio quesito filosofico chiede: “un albero che cade in una foresta fa rumore se non c’è nessuno che lo sente?”  Parafrasandolo, possiamo chiederci se uno spicchio d’aglio non schiacciato ha il sapore dell’aglio, e la risposta è no. Questo perché per produrre il caratteristico odore di aglio fresco è necessario che intervenga un enzima, la alliinase, che trasforma la alliina in allicina, dall’inconfondibile aroma antivampiro. In un bulbo sano questo enzima è confinato nei vacuoli delle cellule: piccole sacche contenenti svariate sostanze utili alla cellula, mentre l’alliina è tenuta separata, dispersa nel citoplasma. Quando schiacciamo o tagliamo uno spicchio d’aglio, danneggiamo le cellule e permettiamo all’enzima di venire a contatto con l’alliina e di compiere quindi il suo dovere. La quantità di allicina prodotta dipende quindi da quanto “danneggiamo” il tessuto cellulare, ed è per questo che in alcune ricette viene richiesto l’aglio schiacciato e sminuzzato, dall’aroma fortissimo come nella bagna cauda, oppure semplicemente tagliato in due o tre pezzi, dall’odore molto meno intenso. L’allicina si degrada rapidamente, generando moltissime altre molecole, per cui dovendo usare dell’aglio fresco è sempre meglio prepararlo al momento (ho vissuto negli USA per un certo periodo, e mi stupivo di come laggiù, nei supermercati, molte persone comperassero l’aglio già tritato. Dell’aroma dell’aglio appena schiacciato aveva solo il ricordo). Il nostro enzima antivampiro lavora bene a temperature attorno ai 37 gradi. Ad alte temperature, o in ambiente molto acido, perde di efficacia, e quindi non è più in grado di produrre l’alliicina. Questo è il motivo per cui alcune ricette chiedono di far bollire gli spicchi d'aglio interi in acqua o nel latte: in questo modo l'enzima viene completamente disattivato, e negli spicchi si formano delle sostanze dall’aroma e sapore diverso e meno forte di cui la principale è il disolfuro di allile. È questa la molecola che conferisce il caratteristico odore di “aglio cotto”. Quindi se alcune ricette chiedono di utilizzare gli spicchi d’aglio interi, addirittura a volte ancora nella loro camicia, non vi azzardate a schiacciarli: in questo modo il sapore dell’aglio risulterà addolcito e meno pungente perché l’allicina non può formarsi. Si formeranno invece anche svariate sostanze dolciastre.  Uno studio del 1993 ha mostrato come durante i vari processi di cottura dell'aglio (arrostito, bollito, fritto, cotto al microonde e così via) si generano fino a 41 diverse molecole che contribuiscono in misura diversa all'aroma finale. Per gli amanti del genere: la cottura a microonde e' assimilabile alla cottura in forno a 180 gradi. La Bagna Càuda Avendola citata non posso esimermi dal riportarne la ricetta. La Bagna Càuda o Bagna Caôda, letteralmente Salsa Calda, è una salsa tipica piemontese a base di aglio, olio extravergine di oliva e acciughe, le cui origini qualcuno fa risalire alla anchoïade provenzale. Viene servita solitamente in piccole ciotole di coccio scaldate dalla fiammella di una candela, per mantenere calda la salsa. Si usa intingere della verdura cruda tagliata a fette come il cardo gobbo di Nizza, il topinambur o il peperone, oppure verdure cotte come l'indivia, il cavolo verza, le patate lesse e altre ancora. Quella che segue è \"una\" ricetta, poiché ne esistono infinite varianti, e i puristi possono discutere per ore se sia o meno filologicamente corretto aggiungere, ad esempio, del burro o, come pare facessero a casa Savoia, del tartufo. Oppure ancora delle noci per ricordare il sapore antico, quando in sostituzione o aggiunta all'olio di oliva veniva usato dell'olio di noci. Le conseguenze Dopo la scorpacciata di aglio, le conseguenze cominceranno a farsi sentire. Sull'alito ma anche dalla traspirazione della pelle. Per mitigare questi effetti c'è chi suggerisce di masticare qualche chicco di caffè, o un poco di prezzemolo. Questi suggerimenti mirano solamente a mascherare l'odore con un aroma ancora più forte. E' possibile trasformare le sostanze solforate ancora presenti nella vostra bocca in sostanze inodori, ad esempio mangiando dei frutti freschi ricchi di enzimi ossidanti come le mele. Ma in realtà c'è ben poco da fare: una volta raggiunto lo stomaco l'aglio è fuori dalla nostra portata, e l'unico rimedio è... il tempo. Dopo aver preparato l’aglio per le vostre ricette, per quanto possiate apprezzarlo, arriva anche il difficile compito di toglierne l’odore dalle mani. Ogni cuoco ha il suo metodo preferito: c’è chi strofina sulle dita del limone o dell’aceto, chi del sale bagnato e del prezzemolo. Chi addirittura del dentifricio. Solitamente questi metodi non sono totalmente efficaci. Accanto a questi rimedi della nonna, negli ultimi anni se ne è aggiunto uno più High-Tech: la “saponetta d’acciaio”. Si tratta di un pezzo di acciaio a forma di saponetta venduto in molti negozi di utensili per cucina. A quanto pare strofinandosi le mani sotto acqua fresca corrente, come se fosse una normale saponetta ma senza aggiungere del sapone, si elimina l’odore di aglio, di cipolla, e di pesce dalla nostra pelle. Quale sia il meccanismo chimico o fisico in gioco non è chiaro. A dire il vero c’è anche chi dubita dell’efficacia di questo nuovo gadget da cucina. Un meccanismo plausibile che ho letto  potrebbe essere questo: l'acciaio inossidabile è tale perché contiene del cromo, in percentuale solitamente superiore al 12 per cento. Sulla superficie del pezzo di acciaio, il cromo reagisce con l'ossigeno e forma una sottile patina di ossido, proteggendo il ferro e impedendogli di arrugginire. Questa patina non è particolarmente resistente. Si riforma però molto rapidamente quando lo strato di ossido viene asportato, ad esempio graffiandolo. Lo strato di metallo sottostante viene esposto, e reagendo di nuovo con l'ossigeno riforma la pellicola. In carenza di ossigeno la patina protettiva non riesce a formarsi (anche del normale sale da cucina è in grado di intaccare la patina di ossido protettivo, ed è per questo che qualcuno, per non rovinare le pentole di acciaio, suggerisce di aggiungere il sale all'acqua solo pochi secondi prima di buttare la pasta. Ma questa è un'altra storia....) Sotto acqua corrente, quindi in carenza di ossigeno, i composti contenenti lo zolfo di Aglio e Cipolla sono in grado di trasferirsi dalla pelle al metallo non più protetto, per poi venire lavati via. Se siete scettici potete decidere voi stessi la prossima volta che maneggerete dell’aglio. Di sicuro non avete bisogno di spendere neanche un euro per fare l’esperimento: andando a leggere il brevetto si scopre che è normale acciaio inossidabile, lasciato un po’ “grezzo”. In particolare il brevetto sostiene che gli acciai con le migliori caratteristiche antiodore sono quelli denominati 1.4301 e 1.4571. Sono acciai con un contenuto di Cromo dal 16 al 18 per cento e di Nickel dall’8 al 13 per cento. È molto probabile che il vostro lavello o dei normali cucchiai da minestra abbiano una composizione simile. Nel mio caso l’acciaio del lavello pare funzionare egregiamente, strofinandomi le mani sotto l’acqua fredda corrente dopo aver preparato manipolato l’aglio l’odore scompare. Tanto non credo ai vampiri... Riferimenti Chiamatela deformazione professionale, ma esattamente come quando scrivo un articolo per una rivista scientifica, cercherò di indicare qui alcuni riferimenti bibliografici.  Sul web è possibile  scrivere qualsiasi sciocchezza: che non siamo mai andati sulla Luna, che l'olocausto non è mai esistito, che il forno a microonde è figlio della ricerca nazista e serviva per invadere la Russia, e che lo zucchero è un veleno. Il tutto ovviamente senza uno straccio di riferimento, o al massimo citando non meglio precisati \"studi\" di altrettanto imprecisati \"scienziati\" (spesso svizzeri, chissà poi perché). Quindi... Dario Bressanini" },
    { "title": "Evoluzione in soffitta", "text": "Correva l'anno 1973 e mio padre e mia madre mi regalarono un libro che mi influenzò profondamente, e forse fu il responsabile delle mie scelte, scolastiche prima e professionali dopo. L'ho ritrovato recentemente nella soffitta dei miei genitori, e lo potete vedere qui a lato. Si tratta di un bel libro di esperimenti scientifici dedicato ai giovanissimi, un libro che mi appassionò e mi fece capire che la scienza poteva essere bella e divertente. Cosa c'entra questo con la cucina? Beh, nulla. Vi avevo avvisato che ogni tanto avrei fatto una capatina in altri locali, in questo caso la soffitta. Ho deciso di mostrarvelo dopo aver letto sul Blog di Marco Cattaneo la vicenda dell'Atlante della creazione; un libro contro la teoria dell'evoluzione che l'autore, propugnatore di una sorta di \"creazionismo islamico\", ha distribuito con gran dispendio di denaro in molti paesi europei. Ne ha parlato anche la prestigiosa rivista Science. C'è poco da aggiungere al dibattito sull'evoluzione, anche perché, a quasi 150 anni dalla prima enunciazione della teoria Darwiniana, ormai non c'è più nessun \"dibattito\" scientifico degno di questo nome. L'evoluzione è un fatto, sperimentalmente verificato, tanto quanto la gravitazione universale o la terra che gira intorno al sole. C'è invece ancora molto da dire su come l'evoluzione viene presentata ed accettata, o rifiutata, nei vari paesi del mondo e in particolare in Italia. Sfogliando con nostalgia le pagine di quel magico libro ho ritrovato un diagramma che illustra l'evoluzione degli organismi viventi La didascalia recita \"Ancora 150 anni fa si pensava in generale che tutti gli animali e le piante vivessero invariati dalla loro creazione. Ma le ricerche di Darwin dimostrarono che gli attuali esseri viventi derivano da precedenti forme, più semplici. Il nostro schema mostra le linee di sviluppo del regno animale terrestre. In base alle odierne conoscenze piante e animali si svilupparono insieme, dalle più semplici forme monocellulari, che presentano caratteristiche tanto vegetali quanto animali. Lo schema mostra molto bene la parentela, derivante dalla storica discendenza di tutti gli esseri viventi. Vediamo che l'uomo, biologicamente, è essai più strettamente imparentato con la scimmia, il cavallo e il delfino che non con le farfalle e le api. Alcuni pensatori avevano già intuito questa parentela già 2000 anni or sono.\" \"Capperi\", direte voi, \"si vede che 30 anni fa il panorama culturale italiano era più favorevole di oggi alle teorie Darwiniane\". Peccato che nella pagina a fronte comparisse una nota: Capite? La nota afferma, siamo nel 1973, a 114 anni dalla prima pubblicazione dell'Origine delle Specie, che \"la teoria dell'evoluzione.... si tratta di una semplice teoria... nulla vi è finora di scientificamente provato\". Nulla. Sic! Questa subdola noticina che contraddice la didascalia non è presente nell'edizione originale e, come dice la sigla (N.d.E.) è stata aggiunta dall'editore: le Edizioni Paoline. Bontà sua l'anonimo estensore concede che \"forse un giorno la scienza giungerà a provarlo, ma per ora non lo possiamo affermare\". Verrebbe da dire che non è cambiato poi molto, in Italia, leggendo certe affermazioni rilasciate in tempi recenti da vari intellettuali e uomini politici sulla vicenda dell'insegnamento dell'evoluzione nella scuola. La noticina, confesso, non me la ricordavo. All'epoca non mi deve avere impressionato molto. Avevo dieci anni, e una gran passione per i fumetti (passione che mi è rimasta). In particolare per i supereroi americani: Batman, I Fantastici Quattro, Superman e così via. Quelle storie a fumetti erano piene di scienza, scienza vera. Era il supporto necessario a quella che viene chiamata \"sospensione dell'incredulità\": si sorvola su come faccia Superman (alias Clark Kent) a possedere la vista a raggi X, ma perbacco anche i suoi raggi X vengono bloccati dal piombo, come recitano i libri di fisica. E l'evoluzione era considerata un fatto assodato, addirittura necessario per spiegare l'origine di molti miei beniamini, come gli X-Men. Volete un esempio? Ecco un nemico di Lanterna Verde: uno squalo che a causa di una misteriosa radiazione (ecco la sospensione dell'incredulità) ha subito un processo evolutivo iperaccellerato  Questa storia è apparsa per la prima volta negli Stati Uniti nel 1963. In quella che oggi spesso viene additata come la \"patria\" del rigurgito antidarwiniano, nel 1963 per chi leggeva la \"letteratura popolare\", i fumetti, la teoria dell'evoluzione non è mai stata in discussione. Era un fatto accertato e accettato, come i raggi X di Superman che non penetrano il piombo. Chissà, forse un buon antidoto al clima antievoluzionista che si respira oggi, anche in Italia, potrebbero essere le letture a fumetti. In fondo con me hanno funzionato... Dario Bressanini Riferimenti: Axel, Rex, I miei giochi e i miei esperimenti : Viaggio nel mondo della natura e della scienza, Edizioni paoline, 1972. - 181 p. : ill. ; 25 cm Green Lantern v2, #25 \"The Shark that hunted human prey!\", 1963 National Periodical Publications" },
    { "title": "Il segreto dei Popcorn", "text": "Come sicuramente sapete il Mais è un cereale del Nuovo mondo, e il Popcorn è una varietà particolare che ha la caratteristica di \"scoppiare\", se scaldata, trasformandosi in un piacevole stuzzichino. Gli Aztechi lo usavano non solo per cibarsi ma anche per costruire ghirlande con cui decorarsi durante le danze cerimoniali, o per adornare le statue degli dei. I primi coloni inglesi conobbero il popcorn dalle tribù indigene, e crearono, con zucchero latte e frutta, i primi \"cereali da colazione\" del continente americano. Ma fu solo nel 1893 che Charles Cretors mostra al pubblico della fiera di Chicago la sua invenzione: una macchina ambulante a vapore per preparare il popcorn. Divenne subito popolare alle fiere, al circo, ed agli eventi sportivi. E con l'avvento del cinema iniziò un connubio che dura ancora oggi.  Come e' fatto La struttura di un chicco di popcorn è molto importante per capire cosa succede quando viene scaldato. Il guscio esterno si chiama pericarpo. E' molto duro ed è composto principalmente da cellulosa e da un polisaccaride. All’interno del chicco, oltre al germe, c'è l’endosperma, composto principalmente di granuli di amido. Una piccola parte dell'endosperma contiene praticamente tutta l'acqua del chicco, ed è morbido e farinoso. Il resto è invece molto duro e quasi vetroso. Gli agricoltori raccolgono il popcorn quando il contenuto di acqua è tra il 16 e il 19 per cento. Con questa percentuale di umidità interna il popcorn scoppia, ma non benissimo. Le pannocchie quindi vengono fatte un poco essiccare per raggiungere la percentuale ottimale di umidità del 14 per cento. Come fa a scoppiare Il pericarpo del popcorn è più resistente di quello del normale mais, e durante il riscaldamento il chicco si trasforma in una piccola pentola a pressione. Il guscio esterno conduce molto bene il calore, riscaldando velocemente l’endosperma e l’acqua presente. Quando la temperatura all’interno del chicco supera la temperatura di ebollizione, parte dell’acqua del pericarpo si trasforma in vapore. La struttura esterna del guscio ne impedisce la fuoriuscita facendo aumentare la pressione interna. Il vapore ad alta pressione penetra nell'endosperma ammorbidendo le proteine e l’amido contenuto che, a circa 150 gradi, diventa gelatinoso. Solo una piccola parte dell'acqua contenuta -meno del cinque per cento- si trasforma in vapore. Il resto, esattamente come in una normale pentola a pressione, rimane liquida pur avendo superato la temperatura di ebollizione: è l'effetto dell'alta pressione. La temperatura cresce fino a circa 180 gradi, quando la pressione interna diventa troppo elevata: circa nove atmosfere; una normale pentola a pressione raggiunge le due atmosfere. A quel punto il chicco esplode e la pressione torna immediatamente ai valori ambientali. L'acqua liquida super riscaldata rimasta, è a 180 gradi, si trasforma immediatamente in vapore liberando all’esterno l’amido bianco.  L'acqua, evaporando, raffredda il popcorn che, salato ed eventualmente unto con un poco di burro fuso, ci possiamo gustare comodamente in poltrona guardando un film. Solitamente illustro ai miei studenti la termodinamica del popcorn durante la lezione sui passaggi e sui diagrammi di fase, poiché credo sia didatticamente efficace illustrare la teoria con esempi tratti dalla vita reale. l popcorn difettosi Recentemente gli scienziati hanno chiarito uno dei misteri che avvolgono i popcorn, ovvero perché alcuni chicchi non ne vogliono sapere di scoppiare. Sarà capitato anche a voi, sia usando il forno a microonde che usando un popper, cioè un soffiatore di aria calda, di avere un residuo di chicchi di mais inesplosi. Nel corso degli anni i produttori di popcorn hanno cercato, attraverso selezioni ed incroci, di produrre una varietà di mais da popcorn che minimizzasse i residui non esplosi, ma si è ancora lontani dal “popcorn perfetto”. Ora, Bruce Hamaker e collaboratori della università di Purdue hanno identificato con precisione quali sono le caratteristiche ottimali per la migliore capacità di esplodere e formare il popcorn. Usando un formo a microonde Hamaker ha studiato le caratteristiche esplosive di 14 diverse varietà di popcorn. Ha poi analizzato le loro proprietà chimiche e fisiche per capire che cosa differenziasse le varietà migliori, con solo il quattro per cento di chicchi inesplosi, dalle varietà peggiori, che hanno fino al 47 per cento di residuo.La caratteristica che più influenza le capacità esplosive del popcorn sembra essere la struttura e la composizione del pericarpo, il guscio esterno del chicco. Hamaker ha scoperto che durante il riscaldamento la cellulosa del pericarpo tende a formare una struttura cristallina ordinata. Più la struttura è cristallina, più è in grado di resistere all’aumento di pressione interna senza far sfuggire l’umidità e minori sono i residui inesplosi. Viceversa, le qualità peggiori di popcorn non formano una buona struttura cristallina del guscio esterno, e il vapor d’acqua sfugge non appena si alza la temperatura. Usando le conoscenze acquisite gli scienziati pensano di riuscire ad ottenere nei prossimi anni un popcorn migliorato, aumentando la percentuale di cellulosa cristallina del guscio. Qualche consiglio Cosa possiamo fare per quel sacchetto di popcorn da scoppiare che avete aperto più di sei mesi fa che giace abbandonato in un cassetto e che ora lascia molti residui inesplosi? In questo caso il problema è che i chicchi di mais si sono parzialmente disidratati, e non contengono più la percentuale ottimale d’acqua, circa il 14 per cento, per scoppiare in modo efficace. Mettete i chicchi in un contenitore chiuso e aggiungete un cucchiaio d’acqua ogni 250 grammi di mais. Lasciate riposare per un paio di giorni, ancor meglio se il contenitore viene scosso vigorosamente due o tre volte al giorno. Asciugate i chicchi e provate a farli esplodere. Se i chicchi erano particolarmente secchi può essere necessario ripetere la procedura una seconda volta, ma attenzione a non eccedere con l’acqua per non superare la soglia ottimale di umidità interna. Se non avete un soffiatore di popcorn, potete usare un forno a microonde. Mettete in un sacchetto di carta, chiuso, i chicchi da far scoppiare. Accendete alla massima potenza, utilizzando il piatto girevole. Dopo un po' i chicchi cominceranno ad esplodere. Spegnete quando gli scoppiettii saranno ben diradati, diciamo due o tre secondi tra uno scoppio e l'altro. Se volete prima fare un esperimento utilizzando solo pochi chicchi, ricordatevi che il forno a microonde si può danneggiare se attivato senza una quantità sufficiente di materia all'interno che assorba le microonde. Io di solito quando faccio questi esperimenti posiziono internamente anche un bicchiere d'acqua fredda. Attenzione poi a non scottarvi. Se non avete neppure il microonde e preparate il vostro popcorn in una pentola, con un filo d’olio, non appena i chicchi iniziano a scoppiare abbiate cura di lasciar fuoriuscire il vapore, altrimenti i vostri popcorn diverranno gommosi e immangiabili. Dario Bressanini Riferimenti Tandjung, A. S., Janaswamy, S., Chandrasekaran, R., Aboubacar, A., and Hamaker, B. R. 2005. Role of the pericarp cellulose matrix as a moisture barrier in microwaveable popcorn.  Biomacromolecules 6:1654-1660. La fisica del popcorn: \"popping under pressure: the pysics of popcorn\" www.popcorn.org" },
    { "title": "Ti faccio pesto", "text": "La salsa italiana più conosciuta al mondo, dopo quella di pomodoro, è sicuramente il pesto genovese. È una salsa profumatissima che unisce  perfettamente basilico fresco, aglio, pinoli, pecorino e parmigiano, il tutto amalgamato con dell'olio extravergine di oliva. È anche abbastanza semplice da preparare in casa, se si utilizzano alcuni accorgimenti. La tradizione prescrive, come dice il nome stesso, che il basilico venga pestato in un mortaio assieme all'aglio, ai pinoli e a un po' di sale grosso. Viene poi aggiunto il formaggio e infine l'olio. Nelle cucine d'Italia però il frullatore sempre più spesso sostituisce il mortaio. Anche se con una consistenza leggermente diversa viene buono lo stesso, soprattutto se si ha l'accortezza di frullare per poco tempo e a impulsi, in modo da non scaldare la miscela per non ossidarla.Sicuramente l'ingrediente più critico per la riuscita di un buon pesto è il basilico (Ocimum basilicum L.). Utilizzato in tutto il mondo, fresco o secco, i suoi oli aromatici essenziali  vengono utilizzati dall'industria alimentare e da quella cosmetica. Pensate che nel basilico si possono identificare almeno 40 composti che, mescolati, ne caratterizzano l'aroma. L'esatta proporzione di queste molecole odorose dipende, in primo luogo, dalla varietà di basilico. Differenti varietà hanno una diversa composizione degli oli, un diverso componente principale, e quindi un aroma leggermente diverso. Ad esempio il basilico che cresce in Egitto è ricco di linalolo e metilcavicolo. In quello del Madagascar è prevalente il metilcinnamato e cosi' via. Alcune di queste sostanze impartiscono un aroma mentolato, e non sono per nulla adatte per preparare il pesto. Il disciplinare della produzione del basilico genovese DOP stabilisce infatti che non deve essere presente l'odore di menta. Gli oli del basilico della Thailandia, ad esempio, contengono l'85 per cento di metil clavicolo, dall'aroma mentolato. E in Europa? Il basilico che cresce in Italia e Francia è ricco di linalolo, ma le caratteristiche aromatiche e morfologiche -altezza, forma delle foglie, colore, etc...- sono fortemente influenzate dal clima, dall'esposizione luminosa e dalla metodo di coltivazione. Quale basilico usare per fare il pesto? Il disciplinare della produzione del pesto genovese, in attesa della DOP, impone l’assenza di odori di menta. Non usate allora il basilico napoletano, perché i suoi oli contengono il 41 per cento di linalolo e il 41 per cento di metilcavicolo, dall’aroma mentolato. E quel bel basilico dalle foglie viola? Contiene principalmente linalolo ma non sono presenti per nulla il metilcavicolo e l'eugenolo. Eugenolo che invece è presente nelle varietà Genovese e Genovese gigante, assieme ad una percentuale ridotta di linalolo, e sono proprio queste varietà a farla da padrona nella produzione del pesto. Basta quindi prendere la varietà giusta e siamo a cavallo? Non proprio. Nel 2001 alcuni ricercatori del centro di biotecnologie avanzate di Genova hanno studiato la composizione di questa varietà, forse per \"carpire\" i segreti del pesto perfetto. Secondo il disciplinare di produzione del pesto genovese DOP, si devono utilizzare piante con al massimo quattro coppie di foglie, alte quindi circa 10-12 centimetri. Solo queste piante vengono considerate di qualità adatta per preparare il \"Vero\" pesto genovese. Il mondo della cucina è pieno di \"tradizioni\" e dogmi non dimostrati, o addirittura falsi. Non è che anche questo ricade nella categoria? Beh, no. Perché effettivamente quando la pianta è ancora piccola la composizione degli oli aromatici è ben diversa di quella della pianta matura. Il metileugenolo fa la parte del leone con il 59 per cento mentre è praticamente assente nella pianta matura. A posto? Neanche per sogno. I Liguri sono convinti che il basilico di Pra' sia il meglio per fare il pesto. I nostri ricercatori hanno provato a coltivare il basilico Gigante in dieci località diverse, da Pra' ad Albenga, da Ventimiglia sino a Vercelli e Casale Monferrato, in Piemonte, cercando di avere la stessa esposizione al sole. Si è scoperto che piantine coltivate in condizioni diverse mostrano una grande variabilità della concentrazione di eugenolo e metileugenolo. A Pra' dopo 4 settimane si riscontra il 39 per cento di metileugenolo e il 52 per cento di eugenolo. Il metileugenolo scende al 5.5 per cento dopo sei settimane, e l'eugenolo sale al 73. Di contro a Ventimiglia era al dieci per cento dopo sei settimane. Pare esista una correlazione  tra l'altezza e la composizione: più la pianta cresce più diminuisce il metileugenolo e aumenta la percentuale di eugenolo. Nelle località  a clima temperato dopo sei settimane le piantine erano belle sviluppate e l'eugenolo era la molecola prevalente, mentre piantine cresciute più al nord, in climi più freddi, erano meno sviluppate e più ricche di metileugenolo. La correlazione tuttavia non è sempre consistente: Piantine coltivate a Genova-Granarolo sono rimaste molto piccole, ma contenevano molto meno metileugenolo di una piantina coltivata a Casarza ligure. In ogni caso, l'aroma caratteristico del basilico Genovese Gigante è dovuto all'eugenolo e al metileugenolo. E' ora di preparare il pesto: Pensate che il basilico è talmente influenzato dalle condizioni ambientali, che il suo contenuto aromatico dipende anche dal colore della luce riflessa!  Basilico che riceve della luce riflessa, specialmente dal suolo, di colore giallo o verde o nero è molto più ricco di oli essenziali del basilico che riceve luce blu, bianca o rossa. E' per questo che alcune coltivazioni ricoprono il terreno con dei fogli di resina colorata, con dei buchi dove far crescere la piantina. Il basilico, come ogni altra pianta, è molto sensibile alle condizioni di conservazione dopo il raccolto. Se volete conservare in frigorifero per un po' di giorni le piantine, sappiate che subisce facilmente i \"danni del freddo\": compaiono delle macchie e delle lesioni scure sulle foglie, che poi avvizziscono. Alcuni studi (ma potete fare l'esperimento voi stessi) mostrano come alla temperatura di 10-12 °C il basilico (a seconda della cultivar) si conserva bene fino a otto giorni mentre a 4 °C dopo soli due giorni e' da buttare. Come dite? Non sapete a che temperatura tenete il frigorifero? Mano al termometro! E ricordatevi che i cassettoni che solitamente si trovano in basso servono per conservare meglio frutta e verdura, perché consentono di mantenere un'umidità maggiore che non nei ripiani aperti.C'è dell'altro: Se si raccoglie il basilico alla fine della giornata, diciamo tra le 18 e le 22, dura molto di più che non raccolto la mattina o in pieno giorno. Presumibilmente perché verso sera il contenuto di zuccheri nelle cellule è maggiore e quindi mantengono più a lungo il metabolismo cellulare anche dopo la raccolta. Insomma, fare il pesto è semplice, ma fare un buon pesto è complicato e i Liguri devono andare fieri di aver perfezionato, empiricamente, il procedimento per questa salsa meravigliosa. Nelle prossime settimane parleremo ancora di basilico e di pesto: del perché annerisce e se davvero, come si è letto qualche tempo fa, il pesto è cancerogeno.A presto, Dario Bressanini Riferimenti" }
]